སྒྲུང་གཏེར།
ཨེ་ཨེལ་ཤེལ་ཊུན་(A.L.Shelton) གྱིས་ཕྱོགས་བསྒྲིགས་བྱས།
འབའ་ཐང་སྐལ་བཟང་དབང་འདུས་ཀྱིས་དབྱིན་སྐད་ནས་བོད་སྐད་དུ་བསྒྱུར།


དབུལ་པོའི་བུ་མོ་རིག་ལྡན་མ་རྒྱལ་པོའི་བཙུན་མོར་
གྱུར་བའི་སྒྲུང་།
༄། །སྔོན་ཡུལ་ཞིག་ན་རྒྱུ་ནོར་ཀྱིས་ཕོངས་པའི་ཕ་ཞིག་ལ་བུ་མོ་ཞིག་
ཡོད་པ་དང་། ཁོང་གཉིས་རྒྱུན་དུ་སློང་མོས་འཚོ་ཞིང་གནས་པ་པ་ཞིག་
ཡོད་ཀྱང་བུ་མོ་དེ་ཡོན་ཏན་ཅན་ཞིག་ཡིན་པས། དུས་རྒྱུན་དུ་རང་གི་ཕ་
ལའང་ཚིག་སྙན་པོ་ཁོ་ན་སློབ་པར་བྱེད་དོ། །
ཉིན་གཅིག་ཕ་དེ་རྒྱལ་པོའི་ཕོ་བྲང་དུ་ཟས་སློང་བར་འགྲོ་སྐབས།
རྒྱལ་པོས་མི་ཁྱོད་སུ་ཡིན་ཞེས་བཀའ་འདྲི་གནང་བའི་ལན་དུ། བུ་མོས་
བསླབས་པ་ལྟར་ཞུས་པས། རྒྱལ་པོས་ཁྱོད་ཀྱིས་ལབ་པ་འདི་རང་གིས་
ཤེས་པ་ཡིན་ནམ། གཞན་གྱིས་བསླབས་པ་ཡིན་ཞེས་གསུངས་པས། ཕ་
དེས། ང་ལ་བུ་མོ་གཅིག་རང་ཡོད་པ་དེ་ཡིས་བསླབས་བྱུང་ཞུས། ཁྱོད་ཀྱི་
བུ་མོ་དེ་ཡོན་ཏན་ཆེ་བ་ཞིག་ཡོད་འདུག་པས། འདིར་སྒོ་ང་སུམ་ཅུ་ཐམ་
པ་ཡོད་པ་ཁྱོད་ཀྱི་བུ་མོར་སྤྲད་ནས་སྒོ་ང་འདི་ཚོ་ལས་སྐྱེས་པའི་བྱ་ཕྲུག་
བྱུང་ན་རྔན་པ་ཆེན་པོ་སྟེར། མ་ཐུབ་ན་བཀའ་ཆད་དྲག་པོ་གཏོང་གི་
ཡིན་ཞེས་ལོབས་ཤིག་གསུངས་པ་དང་། ཕ་དེ་ཤིན་ཏུ་འཇིགས་བཞིན་
ཁྱིམ་དུ་ལོག་ནས་བུ་མོ་ལ་རྒྱལ་པོས་བཀའ་དེ་ལྟར་གནང་བྱུང་ཞེས་
ལབ་པས། བུ་མོས་ལམ་སེང་སྒོ་ང་བཙོས་ཡོད་པ་ཤེས་ནས། ཡབ་ཉིད་
ཐུགས་ཁྲལ་ཡེ་ནས་གནང་མ་དགོས། ཐུགས་སེམས་སྤྲོ་བ་གནང་ནས་
གཟིམས་ཤིག །འདིའི་དོན་སྒྲུབ་པ་ལས་སླའོ་ཟེར་ནས། རྫ་ཁོག་གཅིག་
ནང་སྲན་མ་བཙོས་ཏེ། ཁྱེད་ཀྱིས་སང་ཞོགས་སྔ་པོ་ལམ་གྱི་འགྲམ་ན་
ཡོད་པའི་ཞིང་ཁར་སྲན་སོན་འདི་འདེབས་ཀྱིན་ཞིང་རྨོས། ངག་ནས་
སྲན་བཙོས་ས་བོན་བཏབ་ཡོད།དཀོན་མཆོག་ཐུགས་རྗེས་གཟིགས་ཤིག
མྱུ་གུ་སྔོན་པོ་ཐོན་ནས། སྟོན་ཐོག་ཡར་རྒྱས་བྱུང་བར་ཤོག་ཅེས་གླུ་ལེན་
ཞིག །དེ་ནས་རྒྱལ་པོ་དེར་ཕེབས་ནས། མི་ལྐུག་པ་ཁྱོད་སྲན་མ་བཙོས་
པའི་ས་བོན་ལས་མྱུ་གུ་སྔོན་པོ་སྐྱེ་བ་ག་ལ་སྲིད་གསུངས་ཡོང་། དེའི་
ལན་ལ་འོ་ན་བཙོས་པའི་སྒོ་ང་ལས་བྱ་ཕྲུག་སྐྱེ་བ་ག་ལ་སྲིད་ཅེས་ཞུས་
ཤིག་ཅེས་བསླབས་སོ།
ཕ་དེ་སང་ཉིན་དེ་བཞིན་ཞིང་རྨོས་སར་རྒྱལ་པོ་ཕེབས་ཏེ། རྒྱལ་
པོས་ཁོ་ལ་གསུངས་པའི་ལན་དུ་བུ་མོས་བསླབས་པ་ལྟར་ཞུས་སོ། །རྒྱལ་
པོས་ལན་དེ་བུ་མོས་བསླབས་པ་མཁྱེན་ནས་ཞལ་སྐྱེངས་ཤིང་གཡོག་པོ་
ལ་མི་འདི་ཟུངས་ཤིག་ཅེས་གསུངས་ནས་རྒྱལ་པོ་དང་མཉམ་དུ་ཕོ་བྲང་
དུ་ཁྲིད། ཀ་ཤི་ཀ་ཕྲ་མོའི་སྐུད་པ་སྒམ་གང་ཕ་ལ་གནང་སྟེ་སྐུད་པ་འདིས་
གྲུ་གཟིངས་ལ་མཁོ་བའི་ཐག་པ་དང་། དར་ཆེན་ལ་སོགས་པའི་ཡོ་བྱད་
ཚང་མ་བཟོ་ཐུབ་པ་བྱེད་དགོས།དེ་མ་བསྒྲུབས་ན་བུ་མོ་སྲོག་ཐོག་གཏོང་
གི་ཡིན་གསུངས་པས། ཕ་དེ་ཤིན་ཏུ་སྡུག་བསྔལ་ནས་བུ་མོ་ལ་སྨྲས་པ།
བུ་མོས་འདི་ཡང་སྐྱོན་མེད་དོ། །ཕ་ཁྱེད་ཀྱིས་དབྱུག་པ་འདི་བསྣམས་
ནས་རྒྱལ་པོ་ལ་ཕུལ་ཏེ། དབྱུག་པ་འདིས་འཐག་ཁྲི་དང་ཡོ་ག །འཁལ་
བའི་འཁོར་ལོ་སོགས་ཐམས་ཅད་གྲུབ་པའི་ཕྱག་ལས་མཛོད་དང་།
བདག་གིས་ཀྱང་བཀའ་བཞིན་སྒྲུབ་བོ་ཞེས་ཞུས་ཤིག །ཡང་ཕ་དབུལ་
པོས། རྒྱལ་པོ་ལ་དབྱུག་པ་ཞིག་ཕུལ་ཞིང་བུ་མོས་ལབ་པ་ལྟར་ཞུས་སོ། །
རྒྱལ་པོ་དེ་བུ་མོ་ལ་ཡ་མཚན་ཏུ་གྱུར་ནས་གང་བྱེད་དགོས་སྙམ་
མོ། །ཡང་རྒྱལ་པོས་དཀར་ཡོལ་ཆུང་ངུ་ཞིག་གནང་ནས། རྒྱ་མཚོའི་ཆུ་
ཐིགས་པ་གཅིག་ཙམ་ཡང་མེད་པར་སྐམ་པོ་བཟོས་ནས་འདི་ནང་ཤོང་
བ་བྱེད་དགོས་གསུངས་སོ། །དེ་ནས་ཕ་དབུལ་པོ་དེ་ངུ་བཞིན་ཁྱིམ་དུ་
མགྱོགས་པོར་བསླེབས་པ་དང་། བུ་མོས་ཕ་ཁྱེད་ཅིའི་ཕྱིར་བཤུམ། ཕ་
དེས་བུ་མོར་རྒྱལ་པོས་བཀའ་གང་གནང་བ་རྣམས་བཤད་པས།འདིའང་
སྐྱོན་མེད་པས་ཁྱེད་འཇིགས་མི་དགོས། དེ་ནས་སོ་མ་ར་ཙ་སྣོད་ཆུང་
གང་བསྐུར་ཏེ། གཙང་ཆུ་གང་ཡོད་ཐམས་ཅད་རྒྱ་མཚོའི་ནང་འགྲོར་
མ་བཅུག་པར་སོ་མ་ར་ཙ་འདིས་འགོག་པར་མཛོད་ཅིག །དེ་ལྟར་མ་
ཐུབ་ན། ངས་རྒྱ་མཚོ་དཀར་ཡོལ་ནང་ཤོང་ཐབས་ག་ལ་ཡོད་ཅེས་ཞུས་
ཟེར་བ་བཞིན་ཞུས་པ་དང་། དེ་ནས་རྒྱལ་པོས་བུ་མོ་དེ་ཡོན་ཏན་ཅན་དུ་
མཐོང་ནས། སང་ཉིན་ཁྱོད་རང་གཉིས་ཀ་འདིར་ཡོང་དགོས་སྨྲས་སོ། །
ཕྱི་ཉིན་རྒྱལ་པོའི་སྐུ་མདུན་དུ་བཅར་དུས། རྒྱལ་པོས་ས་ཐག་རིང་
པོའི་སྒྲ་ཐོས་པ་ཅི་ཡིན། བུ་མོས་དེ་ནི་སྤྲིན་སྒྲ་དང་རྫུན་གཉིས་པོ་ལས་
བྱུང་ཞུས་སོ། །དེ་རུ་མངའ་འབངས་མི་མང་ཡོད་པས། རྒྱལ་པོས་ངའི་
ཨོག་རྒྱ་འདིའི་རིན་ཇི་ཙམ་ཁུགས་གསུངས་པས། མི་ཞིག་གིས་རིན་
ཐང་ཤིན་ཏུ་ཆེའོ་ཞུས་པ་དང་། དེ་བཞིན་མི་རྣམས་ཀྱིས་རིན་ཐང་ཇེ་
ཆེ། ཇེ་ཆེ་ཞུས་སོ། །བུ་མོ་དེས་ཁྱེད་ཀྱི་ཞལ་རྒྱ་ལ་དབྱར་ཁ་ཉིན་གསུམ་
ཆར་པ་འབབ་པའི་རིན་གོང་རི་བ་འདུག་ཅེས་ཞུས་པ་དང་། རྒྱལ་པོ་ཡ་
མཚན་ནས་དགའ་བ་བསྐྱེད་དེ། བུ་མོ། ཁྱོད་ངའི་བཙུན་མོ་བྱེད་འདོད་
དམ་ཞེས་གསུངས་པ་དང་། བུ་མོས་ཕྱག་བྱས་ཏེ་ཞུས་པ། གལ་ཏེ་རྒྱལ་
པོས་དམ་བཅའ་གཉིས་བཞེས་ན། དང་པོ་ཐུགས་ཁྲོ་ཚེ་ཁོ་མོ་མི་འབོར་
བ་དང་། གཉིས་པ་གལ་སྲིད་བོར་ནས་འགྲོ་དགོས་ན་ཁོ་མོས་རང་གི་
ཤིན་ཏུ་གཅེས་པ་དེ་མཉམ་དུ་འཁྱེར་ཆོག་པ་བཅས་ཀྱིས་གན་རྒྱ་གནང་
ཚེ་རྒྱལ་པོའི་བཙུན་མོ་གྱིས་ཆོག་ཞུས་པ་དང་། རྒྱལ་པོས་དམ་བཅའ་དེ་
བཞིན་གནང་བའི་ཕྱག་བྲིས་སྩལ་ཏེ་བཙུན་མོར་བཞེས་སོ། །
ནམ་ཞིག་ན་རྒྱུ་མཚན་ཅི་ཞིག་གི་ཕྱིར་རྒྱལ་པོ་དེ་ཐུགས་ཤིན་ཏུ་
ཁྲོས་ནས། བཙུན་མོ་ཁྱོད་བདག་ལ་མི་དགོས་པས་ཡུལ་གཞན་དུ་སོང་
ཞིག་ཅེས་གསུངས་པས། བཙུན་མོས་དེ་རིང་རྒྱལ་ཁང་འདི་རུ་སྡོད་ཆོག་
པ་གནང་རོགས། སང་ཉིན་འགྲོ་ཆོག །ང་སོང་ཤུལ་དུ་སྐུ་ཉིད་ཐུགས་སྤྲོ་
པོར་བཞུགས་ཤིག་ཞུས་ནས། དེའི་དགོང་མོ་རྒྱལ་པོ་ཞལ་ལག་མཆོད་
དུས་ཆང་ཞལ་དཀར་གང་ལ་གཉིད་ལོག་པའི་སྨན་བཏབ་སྟེ། རྒྱལ་པོ་
ཆེན་པོ་མཆོད་ཆང་བཞེས་ཞུས་པ་དང་། རྒྱལ་པོས་ཆང་དེ་བཞེས་པས་
གཉིད་དུ་སོང་ངོ་། །
དེ་ནས་བཙུན་མོས་རྒྱལ་པོ་ཤིང་རྟ་འཁོར་ལོའི་ནང་ཁྱེར་ཏེ་བྲག་
ཕུག་སྟོང་པ་ཞིག་གི་ནང་དུ་བཞག །སང་ནམ་ལངས་དུས་རྒྱལ་པོ་གཉིད་
སད་པ་དང་དོན་ཅིའི་ཕྱིར་ང་འདིར་ཁྱེར་ཡོང་བ་ཡིན། ང་འདིར་སུས་
བསྐྱལ་གསུངས་པ་དང་། བཙུན་མོས་འདིར་འཁྱེར་མཁན་བདག་རང་
ལགས་ཤིང་། རྒྱལ་པོས་ཁོ་མོ་བོར་ན་ངས་རང་གི་གཅེས་པ་དེ་མཉམ་དུ་
འཁྱེར་ཆོག་པའི་ཞལ་བཞེས་ཡོད་པས་ཁྱེད་རང་འདིར་གདན་དྲངས་པ་
ཡིན་ཞེས་ཞུས་སོ། །ཁྱོད་ངའི་བཙུན་མོ་ཡིན་ན་བསླུས་ཏེ་འདིར་ཁྱེར་བ་
ཤིན་ཏུ་མ་རུང་པ་བྱས་གསུངས་པ་དང་། བཙུན་མོས་སྔར་གནང་བའི་
གན་ཡིག་གཟིགས་འབུལ་ཞུས་ཤིང་བདག་གི་ཤིན་ཏུ་གཅེས་པ་རྒྱལ་པོ་
ཉིད་ཡིན་ཞུས་པས་རྒྱལ་པོའི་ཁྲོས་པའང་ཞི་བ་དང་། བཙུན་མོའི་ཡོན་
ཏན་ལ་ཧ་ལས་ཐུགས་དགྱེས་ནས་རྒྱལ་བཙུན་གཉིས་ཕོ་བྲང་དུ་ཕྱིར་
ལོག་ཕེབས་སོ། །
བློ་དང་ལྡན་པར་གྱུར་ན་ནི། །
དམན་ཡང་ཆེན་པོ་ཉིད་དུ་གྱུར། །
དབུལ་པོའི་བུ་མོ་རིག་ལྡན་མ།།
རྒྱལ་པོའི་བཙུན་མོར་གྱུར་ལ་ལྟོས། །
རི་བོང་དང་རུས་སྦལ་གཉིས་བང་རྩལ་བསྡུར་བ།
༄། །སྔོན་དུས་སུ་རི་བོང་ཞིག་ཡོད་པས། ཁོའི་བསམ་པར་སུག་བཞི་
པའི་ནང་ནས་ང་ལས་མགྱོགས་པ་གཞན་སུ་ཡང་མེད་སྙམ་ནས་ང་རྒྱལ་
གྱིས་དྲེགས་ཤིང་གནས་སྐབས། ཉིན་གཅིག་སྤང་མཚམས་ཤིག་ན་རུས་
སྦལ་ཞིག་ཡོད་པས། ཁོ་ན་རེ། རི་བོང་ཁྱོད་དང་ང་གཉིས་སུ་མགྱོགས་
ཤིག་ཨེ་ལྟ་ཟེར་བས། རི་བོང་ན་རེ། ཧ་ཧ། སྙིང་རྗེ། སུག་བཞིའི་ནང་ནས་
ལེ་ལོ་ཅན་ཁྱོད་འདྲ་བས་ང་དང་འགྲན་ཟླ་བྱེད་པ་རྒོད་རེ་བྲོ། འོན་ཀྱང་།
རུས་སྦལ་ཁྱོད་རང་སྔོན་དུ་ཐོན་དང་། ང་ཡིས་རྗེས་སུ་ཡོང་ཆོག་བཤད་
པས།རུས་སྦལ་གྱིས་གང་འདྲ་བྱས་ཀྱང་ལེགས་སོ་ང་གཉིས་སུ་མགྱོགས་
ལྟའོ་ཟེར་ནས། རྒྱང་རིང་བའི་སྒང་རྩེ་ཞིག་ལ་མིག་རྟགས་བཙུག་སྟེ། དེ་
ནས་ཐོན་པ་དང་། ལམ་ཕྱེད་ཙམ་དུ་བསླེབས་སྐབས་རི་བོང་གི་བསམ་
པར། རུས་སྦལ་དེ་མགྱོགས་པོ་འགྲོ་མི་ཐུབ་པས། ང་རང་ཐང་ཙམ་ཞིག་
གཉིད་ཉལ་དགོས་སྙམ་ནས་གཉིད་དུ་སོང་བའི་སྐབས་སུ་རུས་སྦལ་དེ་
རི་བོང་ཉལ་བའི་འགྲམ་ནས་དལ་གྱིས་སོང་སྟེ་རི་རྩེར་བསླེབས་ཏེ་རི་
བོང་ལ་བསྒུགས་ནས་བསྡད། ཡུན་ཙམ་སོང་རྗེས་རི་བོང་གཉིད་སད་པ་
དང་ཧར་ཏེ་ལངས་ནས་མྱུར་བར་ཕྱིན་ཡང་རུས་སྦལ་སྔོན་དུ་བསླེབས་
ཟིན་པས་རི་བོང་ཕམ་སྟེ་སྐྱེངས་པར་གྱུར་ཏོ།།
སྟོབས་དང་ཤུགས་ནི་ཆེ་ན་ཡང་། །
ཉམ་ཆུང་གཞན་ལ་བརྙས་མི་བྱ། །
རི་བོང་ཤིན་ཏུ་མྱུར་འགྲོ་ཡང་། །
རུས་སྦལ་གཅིག་གིས་ཕམ་ལ་ལྟོས། །
སོག་པོའི་རྒྱལ་པོ་ཇིང་གི་སེ་ཁན་གྱིས་བརྟག་དཔྱད་
མ་བྱས་པའི་སྒྲུང་།
༄། །ཡང་སྔོན་སོག་ཡུལ་གྱི་གྲོང་ཁྱེར་ཞིག་ན། འཛམ་གླིང་ཕྱེད་ཙམ་
དམག་གིས་དབང་བའི་རྒྱལ་པོ་ཇིང་གི་སེ་ཁན་ཟེར་བ་འཛམ་གླིང་ནང་
དམག་འཐབ་ལ་གྲགས་པས་ཁྱབ་པ་ཞིག་ཡོད་པས། དེའི་དཔུང་ཚོགས་
སྟོབས་ཤིན་ཏུ་ཆེ་བས་ཏ་ཟིག་དང་། རྒྱ་ནག །སོག་ཡུལ་བཅས་ཡུལ་དེ་
རྣམས་ལ་དམག་དཔུང་གིས་བརྒལ་ཏེ་མངའ་འོག་ཏུ་བཅུག །རྒྱལ་ཁབ་
ཆེ་ཞིང་སྟོབས་དང་ལྡན་པ་ཀུན་གྱིས་ཤེས་སོ། །
དུས་ནམ་ཞིག་ན་རྒྱལ་པོ་དཔོན་གཡོག་གྲོགས་པོ་དང་བཅས་
མདའ་གཞུ་ཁྱེར། ཁྱི་ཁྲིད། རྒྱལ་པོས་གང་མཐོང་འཛིན་ཤེས་པའི་ཁྲ་
ཞིག་ཡོད་པ་དེ་ཕྱག་གཡོན་པར་བསྣམས་ཏེ་སྐྱོ་སངས་ཀྱི་ཚུལ་དུ་ཁྱི་
ར་རྒྱག་ཏུ་ཕེབས་པས། ཉིན་གང་སོང་ཡང་སྲོག་ཆགས་ཅི་ཡང་མ་ཐོབ་
པས། ཕྱིར་ཁྱིམ་དུ་ལོག་པའི་ལམ་གཉིས་ཡོད་པས་གཡོག་དང་གྲོགས་
རྣམས་ལམ་གཞུང་ནས་སོང་། རྒྱལ་པོ་ལམ་གཞན་ནས་ཕེབས་དུས་ཁྲ་
དེ་གར་སོང་མ་མཁྱེན། དེ་ནས་རྒྱལ་པོ་ཕེབས་ལམ་ན་ཚ་བས་ཤིན་ཏུ་
གདུངས་པས་ཞལ་སྐོམས་ཀྱང་ཆུ་མེད་པས་དལ་གྱིས་ཕེབས་པའི་ལམ་
ཟུར་ན་ཆུ་ཐིགས་འབབ་པ་ཞིག་གཟིགས་ཏེ། ཆུ་ཐིགས་འོག་ལ་བཞེས་
ཆས་བཟེད་ནས་མ་གང་ཙམ་ན་མཆོད་གྲབས་གནང་དུས། བྱ་ཁྲ་དེ་གར་
ཡོང་མ་ཤེས་པར་དེར་བསླེབས་ཏེ་བཞེས་ཆས་ལ་གཤོག་ལྕག་བཞུས། ཆུ་
དེ་གཏོར་ནས་ཡང་ནམ་མཁར་ལྡིང་སྐོར་ཁ་ཤས་རྒྱབ་ནས་ཐག་ཉེའི་
བྲག་སྟེང་ལ་བབ་བོ། །རྒྱལ་པོས་ཁྲ་ལ་སྤྱན་ཁྲོ་ཚུགས་སུ་གཟིགས་ནས་
ཡང་བཞེས་ཆས་དེ་བླངས་ཏེ་སྔར་བཞིན་བཟེད་པས། ཡང་བསྐྱར་ཁྲས་
གཤོག་ལྕག་བཞུས་ནས་གཏོར་བས་རྒྱལ་པོས་ཅུང་ཐུགས་ཁྲོས་ཤིང་སླར་
ཡང་ཆུ་ཐིགས་བཟེད་པས་བཞེས་ཆས་མ་གང་ཙམ་ན། ཡང་ཁྲ་དེས་ཆུ་
གཏོར་ཏེ་མེད་པར་བཏང་བས། རྒྱལ་པོ་ཤིན་ཏུ་ཁྲོས་ཏེ་རལ་གྲི་གཡུགས་
ནས་ཁྲ་དེ་བསད་དོ། །
བཞེས་ཆས་ཀྱང་མ་རྙེད་པར་ཅུང་ཙམ་ངལ་བསོས་ནས་ཐུགས་སུ་
ཁྲ་དེས་ཆུ་ལན་གྲངས་གསུམ་གཏོར་དོན་གང་ཡིན་ནམ་དགོངས་ཏེ།
བྲག་དེའི་གོང་ན་ཆུ་མིག་གཅིག་ཡོད་པ་དེར་འགྲོ་དགོངས་ནས་བྲག་
གི་གོང་དུ་ཕེབས་སྐབས། ཆུ་མིག་དེའི་ནང་དུག་སྦྲུལ་ཆེན་པོ་ཞིག་ཤི་
ཡོད་པ་མཐོང་བས། ཞལ་སྐོམས་པའང་བརྗེད་ནས་ཤིན་དུ་འཇིགས་
ཤིང་། ངས་ཆུ་ཐིགས་བཟེད་ཅིང་འཐུང་འདོད་པ་དེ་ནི་རྒྱུན་འདི་ལས
བྱུང་ཞིང་དུག་ཆུ་ཡིན་པར་སྟོན་པའི་བྱ་ཁྲ་དྲིན་ཅན་དེས་བདག་གི་
སྲོག་བསྐྱབས་ཀྱང་། བླུན་པོ་ང་ཡིས་བརྟག་དཔྱད་མ་བྱས་པར་བྱ་དེ་
བསད་ཅེས་དྲན་མེད་དུ་བརྒྱལ་ཏོ། །ཅུང་ཞིག་ན་དྲན་པ་བརྙེད་དེ་ཁྲ་རོ་
བསྣམས་ཏེ་ཐུགས་འགྱོད་སྐྱེ་བཞིན་ཕོ་བྲང་དུ་ཕྱིར་ལོག་ཕེབས་སོ། །
བརྟག་དཔྱད་ཞིབ་མོ་མ་བྱས་པར། །
ཁྲོ་བའི་དབང་དུ་སོང་གྱུར་ན། །
འགྱོད་པ་སྐྱེ་བའི་གཞི་མ་ཡིན། །
རྒྱལ་པོས་བྱ་ཁྲ་བསད་ལ་ལྟོས། །
དམག་མི་འཁྱམ་པོས་རྒྱལ་ས་བཟུང་བའི་སྒྲུང་།
༄། །སྔོན་དུས་ཤིག་ན་དམག་མི་ཞིག་རལ་གྲི་སྐེད་པར་བཏགས། རྡོག་
ཁྲེས་རྒྱབ་ལ་ཁུར་ནས་རྐང་ཐང་ལ་ཡོང་བའི་ལམ་དུ། གསོན་འདྲེ་མ་
འཇིགས་སུ་རུང་བ་མདོག་ཤིན་ཏུ་ནག་ལ། མཆེ་བ་ནུ་མར་ཐུག་ལ་
ཁད་ཙམ་བསླེབས་པ། མིག་ཕོར་པ་ཙམ། སྐྲ་ཟིང་ཞིང་། སྦར་མོ་བགྲད་
བཞིན་ཡོང་བ་ཞིག་དང་ཕྲད་དེ། གསོན་འདྲེ་མ་དེས་ལབ་པ། མི་ཕོ་ཁྱོད་
ཀྱི་གདོང་དང་གཟུགས་མཛེས་ཤིང་རལ་གྲི་རྡོག་ཁྲེས་དང་བཅས་ཁུར་
བ་ཤིན་ཏུ་ལེགས་ཀྱང་། ཁྱོད་ལ་ཉེ་བར་མཁོ་བའི་དངུལ་མི་འདུག་པས་
དགོས་སམ་ཟེར་བས། དམག་མི་དེས་བདག་ལ་མཁོ་བྱེད་དངུལ་གནང་
ན་ཐུགས་རྗེ་ཆེ་ལབ་བོ།
གསོན་འདྲེ་མ་དེས། ཁྱོད་ལྟོས་དང་། ཕ་གིའི་ཤིང་སྡོང་དེ་ཁོག་སྟོང་
རེད། ཁྱོད་ཀྱི་སྐེད་པར་ཐག་པ་བཏགས་ནས་ཤིང་སྡོང་ནང་དུ་མཆོངས་
ཤིག་སྨྲས་པར། དམག་མིས་དེས་དེའི་ནང་མཆོངས་ན་གང་ཐོབ་བམ་
ཞེས་དྲིས། གསོན་འདྲེ་མས་མི་ཕོ་ཁྱོད་རྣ་བས་ཡག་པོ་ཉན་ནས་སེམས་
ལ་ཞོག །ཤིང་སྡོང་འདིའི་ནང་ལ་ཕྱིན་ན་ས་ཁྱོན་ཡངས་ཤིང་རྒྱ་ཆེ་
བ་ཞིག་ཡོད་པ་དེར་བང་མཛོད་གསུམ་ཡོད་པས་དེ་ཚོའི་སྒོ་ལྕགས་
རིམ་གྱིས་འབྱེད་དགོས། ཐོག་མའི་བང་མཛོད་ནང་ཟངས་སྒྲོམ་ཞིག་
ཡོད། དེའི་ཐོག་ཏུ་མིག་ཕོར་པ་ཙམ་བྱས་པའི་ཁྱི་ཞིག་ཡོད་པས་དེར་མ་
འཇིགས་པར། ངའི་པང་ཁེབས་འདི་བཏིང་ནས་དེའི་ཐོག་ཁྱི་བཞག་སྟེ་
ཟངས་ཊམ་ཇི་འདོད་བླངས་རྗེས་ཁྱི་སྒྲོམ་ཐོག་སྔར་ལྟར་འཇོག་དགོས།
ཡང་བང་མཛོད་གཉིས་པའི་ནང་དངུལ་སྒྲོམ་སྟེང་ཁྱི་མིག་རང་འཐག་
ཙམ་བྱས་པ་ཞིག་ཡོད་པར་མ་འཇིགས་པར་སྔར་ལྟར་ལེན་དགོས།
གསུམ་པའི་ནང་གསེར་སྒམ་སྟེང་མིག་ཁང་ཆུང་ཙམ་བྱས་པའི་ཁྱི་ཞིག་
ཡོད་པས། སྔོན་ལྟར་བྱས་ནས་གསེར་ཊམ་ཇི་དགོས་ལེན་ནས་ཤོག་ལབ་
པ་དང་། དམག་མིས། དེ་ན་རིན་ཆེན་ཅི་འདོད་ལེན་རྒྱུ་ཡོད་ན། ཁྱོད་
ཀྱིས་གང་འདོད་པ་ངས་ལེན་ཆོག་ལབ་པས། མོས། ང་ལ་གསེར་དངུལ་
མི་དགོས། སྔོན་ངའི་ཚ་མོ་ཞིག་དེར་ལྷུངས་སོང་བ་དེ་དང་མཉམ་དུ་མེ་
ལྕགས་ཤིག་ཀྱང་ཡོད་པས་དེ་གཉིས་ཀ་ཡར་འཁྱེར་ཡོང་རོགས་ཟེར་
ཞིང་མི་དེའི་སྐེད་པར་ཐག་པ་བཏགས་ཤིང་པང་ཁེབས་ཡང་སྤྲད་ནས་
ཡར་འོང་དུས་བོས་པ་དང་འཐེན་རྒྱུར་ཁས་བླངས་སོ། །
དེ་ནས་དམག་མི་དེས་ཤིང་སྡོང་གི་ཁོག་པར་མཆོངས་ཏེ་ནང་ལ་
བསླེབས་པ་དང་། ཤིན་ཏུ་རྒྱ་ཆེ་བའི་ས་དེར་བང་མཛོད་ཀྱི་སྒོ་གསུམ་
མཐོང་ནས་། ཐོག་མར་ཟངས་སྒྲོམ་སྒོ་ཕྱེ། སྒྲོམ་ཐོག་གི་ཁྱི་པང་ཁེབས་
བཏིང་བའི་ཐོག་ཏུ་བཞག་ནས།ཟངས་ཊམ་ཨམ་ཕྲག་གང་བླུགས་སོ། །དེ་
ནས་གཉིས་པའི་སྒོ་ཕྱེ་ནས་བསླབ་བྱ་ལྟར་བྱས་ནས་ཟངས་ཊམ་རྣམས་
བོར་ནས། དངུལ་ཊམ་ཨམ་ཕྲག་བཀང་ནས་ཡོང་ངོ༌། །དེ་ནས་མཛོད་
གསུམ་པའི་སྒོ་ཕྱེ་སྟེ་སྔར་བཞིན་བྱས་ཏེ། དངུལ་ཊམ་རྣམས་བཞག་ནས་
གསེར་ཊམ་ཨམ་ཕྲག་གང་དང་། ཞྭ་མོ། ལྷམ་སོགས་ཐམས་ཅད་གང་
བར་བླུགས་ཟིན་ནས། གསོན་འདྲེ་མ་དེ་ལ་ད་ང་འོང་རན་པས་ཐག་པ་
འཐེན་ཞེས་བོས་པས། སྔོན་མངགས་ལྟར་མེ་ལྕགས་དང་ཚ་མོ་ལེན་ཐུབ་
བྱུང་ངམ་ཟེར་བར། ངས་བརྗེད་དེ་ལེན་མ་ཐུབ།འདྲེ་མོས་ལབ་པར་འདི་
གཉིས་ཀ་མ་བླངས་པར་ཐབས་མེད་པས་ཡར་བསྐྱར་ལེན་དུ་སོང་ཞིག་
ཟེར་བ་ལྟར་ཕྱིན། ཚ་མོ་མ་རྙེད་ཀྱང་མེ་ལྕགས་རྙེད་པ་ཁྱེར་ནས་འདྲེ་
མོར་བོས་པ་དང་། དེས་ཐག་པ་འཐེན་ནས་སྟེང་དུ་བསླེབས་པ་དང་།
དམག་མི་དེས། ཚ་མོ་ནི་མ་རྙེད་ཀྱང་མེ་ལྕགས་འདིར་ཁྱེར་ཡོད། བུ་མོ་
ཁྱོད་ཀྱིས་མེ་ལྕགས་འདི་གལ་ཆེན་གྱིས་ལེན་དགོས་དོན་གང་ཡིན་ནམ་
ཞེས་དྲིས་པར་ལན་ཅི་ཡང་མ་སྨྲས་པས། ཁོ་ཁོང་ཁྲོ་ལངས་ཏེ་རལ་གྲི་
གཡུགས་པས་མོའི་མགྲིན་པར་ཕོག་ནས་ཤིའོ།།
གསེར་ཊམ་རྣམས་པང་ཁེབས་ནང་དུ་བཏུམས། མེ་ལྕགས་ཀྱང་
ཁྱེར་ཏེ་ཕྱིན་པས་ཡུལ་ཞིག་ཏུ་བསླེབས། དེར་ཞིམ་མངར་ལྡན་པའི་
བཟའ་བཏུང་། སྤུས་ཀ་ལེགས་པའི་གྱོན་ཆས་སོགས་ཕངས་མེད་དུ་སྤྱད་
ཅིང་གྲོགས་པོ་ལ་ཡང་བྱིན་པས་ཟད་པར་གྱུར་ཏོ། །
ཡུལ་དེའི་རྒྱལ་པོ་ལ་སྲས་མོ་ཞིག་ཡོད་དེ། མཚན་མཁན་མང་པོས་
འདི་ཆེར་འཚར་དུས་རིགས་དམན་པའི་མི་འཁྱམས་དམག་མི་ཞིག་
དང་ཁྱོ་ཤུག་བྱེད་པར་འདུག་ཅེས་ཟེར་བས། རྒྱལ་པོ་ཐུགས་མ་བདེ་ནས་
སྲས་མོ་དེ་གཞན་གྱི་མི་མཐོང་བའི་ཁང་མིག་ཅིག་ནང་བཅུག་ནས་
བསྲུངས་སོ། །
ནམ་ཞིག་ན་དམག་མི་དེའི་ནོར་རྣམས་ཟད་ཅིང་གསེར་ཊམ་
གཉིས་ལ་ཐུག་དུས།སྔོན་གྱི་གྲོགས་པོ་སུས་ཀྱང་རོགས་བྱེད་མཁན་མེད་
པས་ཤིན་ཏུ་དབུལ་པོར་གྱུར་ཏེ། ལམ་ཟུར་ན་སྤྲང་པོའི་སྡོད་ཁང་ཞིག་
ལ་བསྡད་དེ། ཅི་བསམ་མེད་པར་སྔོན་གྱི་མེ་ལྕགས་དེ་ཁ་ཕྱེ་ནས་ལན་
གཅིག་བརྡབས་པ་དང་། ཁྱི་མིག་ཕོར་པ་ཙམ་ཡོད་པ་ཞིག་བྱུང་ནས།
ངའི་རྒྱལ་པོ་ཁྱོད་ལ་ག་རེ་འདོད་ཟེར་བ་དང་། དམག་མིས་ང་ལ་ཟངས་
ཊམ་དགོས་ཞེས་སྨྲས་སོ། །
ཁྱི་དེས་འཕྲལ་དུ་ཤིང་སྡོང་ནང་སོང་སྟེ་ཟངས་ཊམ་སྣོད་ཆེ་བ་
ཞིག་ཁྱེར་འོངས་ནས་སྤྲད། ཡང་ལན་གཉིས་བརྡབས་པས་ཁྱི་མིག་རང་
འཐག་ཙམ་བྱས་པ་དེས་དངུལ་ཊམ་སྣོད་ཆེ་བ་གང་སྤྲད་དོ། །
ལན་གསུམ་བརྡབས་པས་ཁྱི་མིག་ཁང་ཁྱིམ་ཙམ་བྱས་པ་དེས་
གསེར་ཊམ་སྣོད་ཆེན་གང་སྤྲད་པས། དམག་མི་དེ་ཧ་ཅང་གི་འབྱོར་པ་
དང་ལྡན་པས་སྡོད་ཁང་། འཚོ་ཆས། རྒྱན་གོས་སོགས་ལེགས་པར་བྱུང་
བ་དང་། ད་ངས་རྒྱལ་པོའི་སྲས་མོ་མཛེས་མ་ཞིག་ཁྱིམ་ཐབ་ལ་ལེན་
དགོས་སྙམ་ནས་མེ་ལྕགས་དེ་ལན་གཅིག་བརྡབས་པ་དང་། ཁྱི་མིག་
ཆེན་ཞིག་འོངས་ནས། ངའི་རྒྱལ་པོ་ཅི་འདོད་ཟེར་བར། དམག་མི་དེས
ད་རེས་ང་ལ་རྒྱལ་པོའི་སྲས་མོ་ཡིད་འོང་ཞིག་ཁྱིམ་ཐབ་ལ་དགོས་སོ་
ཞེས་སྨྲས་པ་དང་། དེའི་ནུབ་མོར་ཁྱི་དེས་སྲས་མོ་བཅུག་པའི་ཁང་པར་
སོང་སྟེ། སྲས་མོ་རྒྱབ་ཏུ་ཁུར་ནས་དམག་མིའི་དྲུང་དུ་འོངས་པས་ན།
སྲས་མོ་མཛེས་ཤིང་ཡིད་འོང་མཐོང་བས་དམག་མི་དེ་ཤིན་ཏུ་དགའ་
ནས་ཁོས་འོ་ཅིག་བྱས་ཏེ་སླར་ཁྱི་ཡི་རྒྱབ་ཏུ་ཕྱིར་ལོག་བཏང་ངོ་། །
ནམ་ལངས་པ་ད་ང་། སྲས་མོ་དེ་མདང་རྨི་ལམ་རྨིས་པ་རེད་བསམ་
སྟེ་ཡུམ་ལ་རྨི་ལམ་གྱི་བྱུང་ཚུལ་རྣམས་ཞིབ་པར་ཞུས་པས། ཡུམ་ཤིན་
ཏུ་ཐུགས་མ་དགྱེས་ནས་འདི་ནི་ཤིན་ཏུ་མ་ལེགས་པ་ཞིག་རེད་ཅེས་
གསུངས་ནས་གཡོག་པོ་ཞིག་མཚན་སྲུང་དུ་བཏང་ངོ་། །
དེ་ཡི་ནུབ་མོ་དམག་མིས་སླར་ཡང་སྲས་མོ་དེར་ལྟ་འདོད་དེ། ཁྱི་
བཏང་བ་དང་། ཁྱིས་སྲས་མོ་རྒྱབ་ཏུ་ཁུར་ནས་འགྲོ་བ་གཡོག་པོས་མཐོང་
སྟེ་ཁྱིའི་རྗེས་འདེད་གཏོང་བཞིན་བརྒྱུགས་པས་དམག་མིའི་ཁང་པར་
བསླེགས་པ་དང་སྒོ་ལ་ས་དཀར་གྱིས་རྟགས་བྱས་ཏེ་ལོག་ཡོང་ངོ་། །
དམག་མི་དེ་ཡང་སྲས་མོར་བལྟས་ཟིན་པ་དང་ཁྱི་དེ་ཡིས་སྲས་མོ་
རྒྱབ་ལ་ཁུར་ནས་ཕོ་བྲང་དུ་བསྐྱལ་ནས་ཕྱིར་འོང་དུས་སྒོ་ལ་ས་དཀར་
གྱི་རྟགས་བྲིས་ཡོད་པ་དེ་མཐོང་ནས། ཡུལ་གྱི་སྒོ་ཐམས་ཅད་ལ་རྟགས་
དེ་བཞིན་དུ་བྲིས་སོ། །
ནམ་ལངས་པ་དང་། གཡོག་པོ་དེས་རྒྱལ་པོ་ཡབ་ཡུམ་ལ་དེའི་
གནས་ཚུལ་རྣམས་དང་རྟགས་བྲིས་ཡོད་ཅེས་ཞུས་པ་དང་།ཕོ་བྲང་དེའི་
རྒྱལ་བློན་ནང་འཁོར། དམག་མིའི་རུ་འདྲེན་དཔུང་ཚོགས་བཅས་ཐོན་
ཡོང་སྟེ། སྒོ་ཐམས་ཅད་ལ་ས་དཀར་གྱི་རྟགས་མཐོང་དེ་ངོས་མ་ཟིན་པར་
ཅི་བྱ་མེད་པར་ཕྱིར་ལོག་བྱས། དེའི་ནུབ་མོ་ཡུམ་གྱིས་སྲས་མོའི་མགུལ་
ལ་རས་སྣོད་བུ་ག་ཅན་ཞིག་གི་ནང་དུ་གྲོ་ཞིབ་ཀྱིས་བཀང་སྟེ་བཏགས།
སླར་ཡང་དམག་མིས་སྔོན་བཞིན་སྲས་མོར་ལྟ་འདོད་པས་ཁྱི་མིག་ཆེན་
དེ་བཏང་ངོ་། །
དེས་ཀྱང་སྲས་མོ་ཁྱེར་ནས་བསྐྱལ། ལམ་དུ་གྲོ་ཞིབ་ཟག་པ་དང་
ནམ་ལངས་རྗེས་རྒྱལ་པོས་ཁང་པ་དེ་རྙེད་དེ།དམག་མི་དེ་བཟུང་ནས་ཕོ་
བྲང་གི་བཙོན་ཁང་མུན་ནག་སྒོ་ཆུང་ཅན་ཞིག་ཡོད་པའི་ནང་དུ་བཅུག་
གོ །
དེ་ནས་དམག་མིས་སྒོ་ཆུང་ནས་ལྟ་དུས་ཕར་ཚུར་འགྲོ་མཁན་
རྣམས་ཀྱིས་བཙོན་པ་ཁོ་སང་ཉིན་སྐེ་ཐག་པས་བསྡམས་ནས་གསོད་
རན་ཟེར་བ་ཐོས་པས་ཁོ་ཤིན་ཏུ་འཇིགས་ཤིང་སྐྲག་པའི་སྐབས་དེར།
ཕྲུ་གུ་ཞིག་བཙོན་ཁང་གི་སྐར་ཁུང་ཐད་ཡོང་བ་དང་། དམག་མི་དེས་བུ་
ཁྱེད་ངའི་ཁྱིམ་དུ་ཕེབས་ནས་མེ་ལྕགས་ཤིག་ཡོད་པ་དེ་ལེན་ནས་ཕེབས་
རོགས་གནང་། ངས་དངུལ་ཊམ་བཞི་རྔན་པར་འབུལ་ཆོག་ཟེར་བ་དང་།
ཕྲུ་གུ་དེ་ལམ་སང་སོང་ནས་མེ་ལྕགས་དེ་བཙོན་པར་སྤྲད་པ་དང་། ཁོའི་
སེམས་ལ་དགའ་བ་ཆེན་པོ་ཐོབ། དེ་ནས་སང་ཉིན་ཁོ་གསོད་པར་ཁྲིད་
དུས་རྒྱལ་པོ་ཡབ་ཡུམ་བློན་འབངས་ནང་འཁོར། དཔུང་ཚོགས་དང་
བཅས་པས་མཐའ་བསྐོར་ཏེ་གསོད་ལ་ཉེ་དུས། བཙོན་པས་ཞུས་པ། ཀྱེ།
རྒྱལ་པོ་ཆེན་པོ། རང་གིས་བྱས་པའི་ཉེས་པ་རང་ལ་ཕོག་པས་བདག་ད་
ལྟ་འཆི་ལ་ཉེ་བས།ཤི་ཁའི་ལྟོ་ལ་ཐ་མག་གཅིག་འཐེན་ཆོག་པའི་གནང་
བ་ཞུས་པ་བཞིན་དུ་གནང་བ་ཐོབ་ནས་དེ་མ་ཐག་བཙོན་པས་མེ་ལྕགས་
ལན་གསུམ་བརྡབས་པ་དང་། ཁྱི་སྟོབས་ཤུགས་ཤིན་ཏུ་ཆེན་པོ་གསུམ་
དེར་བྱུང་སྟེ། ཀྱེ། ངའི་རྒྱལ་པོ་ཆེན་པོ། ང་ཚོས་ཞབས་འདེགས་གང་ཞུ་
དགོས་ཞུས་པར། བཙོན་པས་ཁྱོད་གསུམ་གྱིས་ངའི་སྲོག་སྐྱོབས་ཤིག་
ཟེར་བ་དང་། ཁྱི་གསུམ་པོས་རྒྱལ་བློན་འབངས་འཁོར་དམག་མི་དང་
བཅས་པར་སོས་རྨུགས་ཏེ། ཡར་འཕངས། མར་བརྡབས་བྱས་ཏེ་ཐམས་
ཅད་གསོད་པའི་སྐབས། མངའ་འབངས་བྱིངས་ནས་མགོ་སྒུར་མགོན་
སྐྱབས་ཞུས་ཏེ། མི་འཁྱམས་དམག་མི་དེ་རྒྱལ་པོར་བསྐོས་ཏེ་ཁོས་སྲས་
མོ་དེ་རང་གི་བཙུན་མོར་བླངས། ཁྱི་གསུམ་གྱིས་གཙོས་མངའ་འབངས་
ཐམས་ཅད་བདུན་ཕྲག་གཅིག་རིང་དགའ་སྟོན་བྱས་ཤིང་བདེ་སྐྱིད་ཕུན་
སུམ་ཚོགས་པ་བྱུང་ངོ་། །
མི་ཚེ་ལ་ནི་ཡིད་རྟོན་ཅི། །
ཚེ་སྟོད་ཕྱུག་པོ་ཚེ་སྨད་དབུལ། །
ཚེ་སྟོད་དབུལ་པོ་ཚེ་སྨད་ཕྱུག།
རྒྱལ་པོ་དང་ནི་དམག་མིར་ལྟོས། །
གསེར་སྒོང་གཏོང་བའི་སེར་བྱ་ངང་མོའི་སྒྲུང་།
༄། །སྔོན་དུས། མི་ཞིག་ལ་སེར་བྱ་ངང་མོ་ཞིག་ཡོད་པ་དེས་ཉིན་རེར་
གསེར་གྱི་སྒོ་ང་རེ་ཆད་མེད་གཏོང་གི་ཡོད་པ་རེད། མི་དེས་སྒོ་ང་གང་
ཡོད་ཐམས་ཅད་ཐེངས་གཅིག་རང་ལ་ལེན་དགོས་སྙམ་ནས་ངང་མོ་དེ་
བསད་དེ་ཁོག་པ་བཤགས་ནས་ལྟ་དུས་གསེར་སྒོང་གཅིག་ཀྱང་མ་ཐོབ་
པས། འགྱོད་པ་ཆེན་པོ་སྐྱེས་པ་རེད། འོན་ཀྱང་བསམ་བློ་སྔོན་ལ་མ་
བཏང་། འགྱོད་པ་རྗེས་ལ་སྐྱེས་ཀྱང་ཕྱི་དྲགས་པ་རེད། །
ནོར་ལ་ཆོག་ཤེས་ཕྱུག་པོའི་རབ། །
ཆོག་ཤེས་མེད་རྣམས་ཕུང་བར་འགྱུར། །
གསེར་སྒོང་གཏོང་བའི་ངང་མོ་དེ། །
བསད་པས་རང་ཉིད་ཕུང་ལ་ལྟོས།།
བུ་ཆུང་གིས་སྲན་མ་བཏབ་པའི་སྒྲུང་།
༄། །ཡང་སྔོན་ཡུག་ཟ་མ་གཅིག་ལ། བུ་ཡོ་ཧ་ནན་ཟེར་བ་ཞིག་ཡོད་པར།
མ་བུ་གཉིས་དབུལ་ཞིང་ཕོངས་པས་བཟའ་བཅའ་དང་། ཕྱུ་པ་གྱོན་ཆས་
སོགས་མེད་པའི་དཀའ་ངལ་ཆེ་ཞིང་ལྟོ་གོས་ཤིན་ཏུ་མཐའ་ཞན་དུ་གྱུར་
བའི་སྐབས་ཉིན་ཞིག་མོས་ཁོང་གཉིས་ལ་བ་ཕྱུགས་གཅིག་ལས་མེད་
པ་དེ་བུ་ཆུང་ལ་ཁྲོམ་དུ་འཚོང་བར་བཏང་བས། བུ་དེ་ཤན་པ་ཞིག་དང་
ཕྲད་པས་ཤན་པ་དེས་ཕྲུ་གུ་ཁྱོད་གང་དུ་འགྲོ་གི་ཡིན་ཞེས་དྲིས་པས། ང་
བ་ཕྱུགས་འདི་འཚོང་དུ་འགྲོ་གི་ཡིན་ཞེས་ལན་སྤྲད་པར། ཤན་པས་འོ་
ན་སྲན་མ་སྦར་མོ་གང་པོ་འདི་དང་རྗེ་གི་ཡིན་ནམ་ལབ་པས། བུ་ཆུང་
གིས་བརྗེས་ཆོག་ལབ་ནས་བ་དང་སྲན་མ་གཉིས་བརྗེས་ཏེ་ཁྱིམ་དུ་ཕྱིར་
ཡོང་བ་དང་། ཨ་མས་བུ་ཁྱོད་ཀྱིས་བ་ཕྱུགས་དང་སྲན་མ་བརྗེ་པོ་རྒྱབ་པ་
གླེན་པ་རེད་ཅེས་གཤེ་གཤེ་མང་པོ་བཏང་ནས་ཤིན་ཏུ་སྡུག་བསྔལ་བས་
ངུ་བ་ལས་གཞན་བྱ་ཐབས་གང་ཡང་མེད་པར་ས་སྲིབ་པ་དང་། མ་དེ་
ཉལ་ནས་གཉིད་ལོག་གོ།
བུ་ཆུང་གཉིད་མ་ཁུག་པར་ཁང་པའི་རྒྱབ་ན་ཞིང་ཁ་ཡོད་སར་སོང་
ནས་སྲན་མའི་ས་བོན་རེ་རེ་བཞིན་ས་ལ་བཙུགས་སོ།།དེ་ནས་སང་ཉིན་
མ་བུ་གཉིས་ལ་བཟའ་བཏུང་གང་ཡང་མེད་པར་བརྟེན། བུ་དེ་ས་བོན་
བཙུག་པའི་ཞིང་ཁར་སོང་དུས། ཞིང་གི་འགྲམ་དུ་བྲག་མཐོན་པོ་ཞིག་
ཡོད་པ་དེའི་ཟུར་ལ་ཚེར་མ་སྐས་འཛེགས་འདྲ་བ། བྲག་དང་མཉམ་པ་
དེ་ལ་འཁྲིལ་ནས་སྐྱེས་པའི་སྲན་མའི་རྩེ་མོ་སོགས་གར་ཡོད་མ་ཤེས་པ་
ཞིག་ཡོད་པ་མཐོང་སྐབས། བུ་ཆུང་གིས་ལམ་སང་ཨ་མ་ལགས། ཨ་མ་
ལགས་ཞེས་བོས་རྗེས་ཨ་མ་དེར་བསླེབས་པ་དང་། སྲན་ཕུང་འདི་ལ་
གཟིགས་དང་། ངས་སྲན་ཕུང་རྩེ་མོ་སོགས་གང་ན་འདུག་ལྟ་བར་འགྲོ་
ཞེས་བཤད་ནས་ཚེར་མ་དེར་འཛེགས་པས་སྲན་རྩེ་མཐོང་ཞིང་། དེའི་
གོང་དུ་ཐང་ཡངས་ཤིང་རྒྱ་ཆེ་བའི་སྟེང་ལ་ནོར་ར་ལུག་སོགས་སེམས་
ཅན་མང་བ། རྒྱལ་པོའི་ཕོ་བྲང་འདྲ་བའི་ཁང་པ་ཡོད་པ་ཞིག་མཐོང་མ་
ཐག་བུ་མོ་ན་ཆུང་ལུས་འཁར་བ་ལ་བརྟེན་པ་གཟུགས་ཕྲ་ཞིང་རིད་པ།
མགོ་ལ་ཞྭ་དམར་རྩེ་རྣོ་གྱོན་པ་ཞིག་འོངས་པ་ལ། བུ་ཆུང་གིས་ཁང་པ་
འདི་བུ་མོ་ཁྱོད་ཀྱི་ཡིན་ནམ་ཞེས་སྨྲས་པ་དང་། བུ་མོས། ཁང་པ་འདིའི་
ལོ་རྒྱུས་ཤོད་རྒྱུ་ཡོད་པས་ཁྱོད་ཀྱིས་ཉོན་དང་། སྔོན་དུས་སུ་ཁང་པ་
འདིའི་ནང་བྱམས་དང་སྙིང་རྗེ་ཆེ་བའི་རྒྱལ་བཙུན་སྲས་བཞི་བཅས་
བཞུགས་ཡོད། སྐབས་ཤིག་ན་བཙུན་མོ་དང་། སྲས་ཆུང་བྲན་མོ་དང་
བཅས་རིར་སྐྱོ་སངས་ལ་ཕེབས་ཤུལ་དུ། མི་ཆེན་ཞིག་གིས་སྒོ་སྲུང་ལ་
ལྐོག་ནོར་བྱིན་ཏེ་ཕོ་བྲང་ནང་ཡོང་ནས་རྒྱལ་པོ་ཡབ་སྲས་ནང་འཁོར་
དང་བཅས་པ་བསད་ཅིང་རྒྱུ་ནོར་ཅི་ཡོད་ཐམས་ཅད་ཕྲོགས་ནས། བ་
གཅིག་མ་གཏོགས་ནོར་ཐམས་ཅད་ཤུལ་མེད་བཏང་བ་བཙུན་མོས་ཐོས་
པ་དང་ཤིན་ཏུ་སྡུག་བསྔལ་གྱིས་ཡིད་གདུངས་ཏེ། ད་ངེད་མ་བུ་གཉིས་
ཀྱང་སྲོག་འདོར་བ་ལས་འོས་མི་འདུག་ཟེར་མྱ་ངན་བྱེད་སྐབས་སུ།བྲན་
མོས་ཞུས་པ། བཙུན་མོ་ཆེན་མོ་ཐུགས་ཁྲལ་བྱུང་བ་བདེན་ཡང་། རང་
སྲོག་གཅོད་པ་ལས་སྲས་ཆུང་འདི་འཚོ་སྐྱོང་གནང་བཞིན་བཞུགས་པ་
ལེགས་ལ་གལ་ཡང་ཆེའོ་ཞུས་སོ། །
སྔོན་གྱི་བཙུན་མོ་ནི་ད་ལྟ་ཁྱོད་ཀྱི་མ་དང་སྲས་ཆུང་ནི་ད་ལྟའི་བ་
བཙོངས་པ་དེ་ཡིན་པས་ཁང་པ་འདི་བདག་བཟུང་ཐུབ་ཚེ་ཁྱེད་གཉིས་
ལ་འཚོ་བའི་དཀའ་ངལ་མི་ཡོང་། དེའི་ཐབས་ནི་ཐོག་མར་ཁང་པ་
འདིའི་ནང་གསེར་གྱི་སྒོ་ང་གཏོང་བའི་ངང་མོ་དང་། སྒྲ་སྙན་གཅིག་
བཅས་ཡོད་པས་མ་བརྗེད་པར་ལྐོག་ཏུ་སྣེ་ཀ་དེ་གཉིས་ལོན་པར་གྱིས་
ཤིག །གཞན་རྣམས་ལས་སླའོ་ཞེས་སྨྲས་ནས་མི་སྣང་བར་གྱུར་ཏོ། །
དེ་ནས་བུ་ཆུང་ཁང་པའི་སྒོ་འགྲམ་དུ་ཕྱིན་པ་དང་། སྒོ་ལ་བརྡ་དང་
དུང་སོགས་བུད་མ་ཐག་ཏུ་བུད་མེད་གཟུགས་ཆེ་བ་དཔྲལ་བའི་དཀྱིལ་
དུ་མིག་ཆེན་པོ་གཅིག་ཡོད་པ་ཞིག་གིས་སྒོ་ཕྱེ་བྱུང་བ་དང་། བུ་ཆུང་དེ་
ཤིན་ཏུ་འཇིགས་སོ། །
བུད་མེད་དེས་བུ་ཆུང་ཁྱོད་འདིར་འོངས་བ་ལེགས་སོ་བདག་ལ་
བྲན་ཞིག་མཁོ་གལ་ཆེ་ཟེར་སྨྲས་ཏེ་བུ་ཆུང་ཁྱིམ་དུ་ཁྲིད་ནས། བུ་ཁྱོད་
ངའི་ཁྱོ་བོ་ཡོང་དུས་གབ་ན་མ་གཏོགས་གང་མཐོང་བ་དེ་ཟ་བ་རེད་ཟེར་
བས། བུ་ཆུང་གིས་ཀྱང་དེ་བཞིན་བདག་ལ་ཐུགས་རྗེས་གཟིགས་ནས་
སྦེད་པར་མཛོད། ཁྱོ་བོ་མེད་དུས་ངས་ཁྱེད་ལ་ཞབས་ཕྱི་ལྷོད་མེད་ཞུས་
ཆོག་ཟེར་རོ། །
དེ་ནས་ཁྱོ་བོ་ཡོང་རན་དུས་མཛོད་ཁང་མུན་ནག་གི་ནང་ལ་བུ་
ཆུང་དེ་སྦས་སོ། །ཁྱོ་བོ་མི་ཆེན་དེ་ཁྱིམ་དུ་བསླེབས་པ་དང་དྲི་བསྣམས་
ཏེ་དེ་རིང་འདི་རུ་མི་དྲི་བྲོ་བས་མི་ཞིག་འདུག །ཤི་གསོན་གང་ཡིན་
ཀྱང་ངས་ཤ་རུས་འཐག་སྟེ་བག་ལེབ་བཟོ་གི་ཡིན་སྨྲས་པར། བུད་མེད་
དེས། ངའི་བཟའ་ཟླ་ཁྱོད་བླུན་ཚིག་དེ་ལྟར་མི་སྨྲ། དེ་རིང་ཁྱོད་ཀྱིས་དྲི་
ཚོར་བ་དེ་ནི་གླང་ཆེན་ཤི་རོའི་དྲི་ཡིན། དེ་ལས་ཟས་འདི་བཞེས་ཤིག་
སྨྲས་པ་དང་། མི་ཆེན་དེས་ཟས་ཚིམས་པར་ཟས་ཏེ་ཕྱི་ལ་ཐོན་སོང་ངོ་།།
དེ་ནས་ཁོ་སོང་རྗེས་ཁྱིམ་དུ་ལས་ཀ་ཅི་བྱེད་དགོས་བྱས་ཏེ་དགོང་
མོ་མཛོད་མུན་ནང་སྒོ་བཅད་དེ་འཇབས་ནས་སྡོད་དུས། མི་ཆེན་དེ་
ཡོང་ནས་དྲི་བསྣམས་ཤིང་དེ་རིང་ཡང་མི་དྲི་བྲོ་གི་འདུག་པས་ངས་ཤ་
རུས་འཐག་ནས་བག་ལེབ་བཟོ་གི་ཡིན་སྨྲས་པ་དང་། བུད་མེད་དེས་
ཁྱོད་འདི་འདྲ་བླུན་གཏམ་ཁོ་ན་མ་ལབ། དྲི་ཚོར་བ་སྤྱང་ཀིའི་ཤ་དྲི་
རེད། འདི་ལས་ཟོས་ཤིག་ཅེས་ཤ་སྤྲད་པའི་རྗེས་ལ་ངའི་ངང་མོ་དེ་ཚུར་
ཁྱེར་ཤོག་ལབ་པ་ལྟར་བྱ་མོ་ཉལ་ཁྲིའི་སྟེང་དུ་བཞག་ནས། གསེར་གྱི་སྒོ་
ང་གཅིག་གཏོང་ཞིག་ཅེས་སྨྲས་པ་དང་གསེར་སྒོང་གཅིག་བཏང་ངོ་། །
ཡང་བསྐྱར་གཏོང་ཞིག་ཟེར་བ་དང་ཡང་བཏང་ངོ་། །ཡང་བསྐྱར་གཏོང་
ཞིག་ལབ་པ་ལྟར་ཐེངས་གསུམ་བཏང་ངོ་། །
དེ་ནས་མི་ཆེན་དེ་མལ་སར་གཉིད་དུ་སོང་ནས་སྔུར་པ་འཐེན་པ་
བུ་ཆུང་གིས་ཐོས་པ་དང་དེ་འཕྲལ་ཉལ་ཁྲིའི་སྟེང་གི་ངང་མོ་དེ་ཁྱེར་
ནས་ཚེར་མ་སྐས་འདྲའི་ཐུར་ནས་མར་བབ་སྟེ། དེའི་ལོ་རྒྱུས་རྣམས་ཨ་
མ་ལ་ཞིབ་ཏུ་ཞུས་ཤིང་ངང་མོ་དེ་ཕུལ་བ་དང་། མ་ཤིན་ཏུ་དགའ་ནས་
ཡི་རང་ངོ་།།
ཡང་སྐབས་ཤིག་བུ་ཆུང་གིས་མི་ཆེན་དེས་ངང་མོ་མེད་པ་ཤེས་ཨེ་
ཡོད་དྭོགས་ནས་གདོང་པ་དང་། སྐྲ་སོགས་ལ་ཚོན་བྱུགས། ལུས་ཀྱི་ཆས་
གོས་བསྒྱུར་ནས་ཚེར་སྐས་དེ་ལས་ཡར་འཛེགས་ཏེ་སྒོ་ལ་བརྡ་བྱས་མ་
ཐག །སྔར་གྱི་བུད་མེད་དེས་སྒོ་ཕྱེ་ནས་བུ་ཆུང་ཁྱོད་ལྟ་བུ་ཞིག་བདག་ལ་
བྲན་དུ་མཁོའོ་ཟེར་ནས་སྔོན་གྱིས་མཛོད་ཆུང་དེར་སྦས་སོ། །
དགོང་མོའི་དུས་མི་ཆེན་ཁྱིམ་དུ་འབྱོར་བ་དང་དྲི་བསྣམས་ནས་
སྔར་བཞིན་སྨྲས་པས། བུད་མེད་དེས་ཁྱོད་དེ་ལྟར་མ་ལབ་ར་ལུག་
གི་ཤ་དྲི་ཡིན་པས་འདི་ཟོས་ནས་ཁ་རོག་སྡོད་ཅིག་ལབ་བོ། །ཟས་
ཚིམས་པར་བཟས་རྗེས་མི་ཆེན་དེས་རང་གི་ཆུང་མར་ད་ངའི་སྒྲ་སྙན་
དེ་འཁྱེར་ཤོག་ལབ་པ་དང་། སྒྲ་སྙན་ལ་རིན་པོ་ཆེ་ནོར་བུའི་རིགས་
བསམ་གྱིས་མི་ཁྱབ་པ་སྣ་ཚོགས་ཀྱི་ཕྲ་རྒྱན་ཡོད་པ་དེ་སྤྲད་ཅིང་ཁོས་
དཀྲོལ་བཞིན་བསྡད་དོ། །
ཅུང་ཟད་ཞིག་ན་སྒྲ་སྙན་གནས་ཞིག་ཏུ་བཞག་ནས་མལ་སར་
གཉིད་དུ་སོང་ཞིང་སྡུར་པ་འཐེན་པའི་སྒྲ་སོགས་མཐོང་ཐོས་བྱུང་སྐབས།
བུ་ཆུང་གིས་སྒྲ་སྙན་ཁྱེར་ཏེ་བྲོས་ཡོང་དུས། སྒྲ་སྙན་གྱིས་ང་ཁྱེར་འགྲོ་
གི་འདུག་ཅེས་སྐད་བྱིན་པས་མི་ཆེན་གྱིས་ཐོས་ནས་རྗེས་འདེད་བཏང་
བཏང་ནས་ཡོང་དུས་ཁོའི་རྐང་མགོ་རྡོ་ལ་ཐོགས་ཏེ་ས་ལ་འགྱེལ་ནས་
འགོར་བས། བུ་ཆུང་དེ་མ་ཐག་ཚེར་མའི་སྐས་ནས་མར་བབ་སྟེ་སྟ་
རེས་ཚེར་མ་བཅད་པས། མི་ཆེན་དེ་བྲག་གཡང་ནས་ལྷུངས་ཏེ་ཚེ་ལས་
འདས་སོ།།
དེ་ནས་ཡུལ་དེའི་མི་སེར་རྣམས་དང༌། བུ་ཆུང་བཅས་བྲག་ལ་
འཛེགས་ཏེ། བུད་མེད་གཟུགས་ཆེན་དེའི་ཁྱིམ་གྱི་སྒོ་དྲག་ཏུ་བརྡུངས་
པ་དང་། དུང་སོགས་བུད་པས་ལན་ཅི་ཡང་མེད་པར་བརྟེན་སྒོ་ཕྱེ་ཏེ་
ནང་དུ་སོང་སྐབས།བུད་མེད་དེ་ཁྱོ་བོ་ཡོང་མཁན་མེད་པས་སེམས་ཁྲལ་
གྱིས་ཐེམ་སྐས་གོང་ནས་མཆོངས་ཏེ་ཤི་བར་གྱུར་ཟིན། །
དེ་ནས་གནས་དེར་ཡོད་ཀྱི་དངོས་པོའི་རིགས་དང་ཁང་ཁྱིམ་ཇི་
ཡོད་བུ་ཆུང་མ་བུ་གཉིས་ཀྱིས་བདག་ཏུ་བཟུང་བར་བྱས་ཤིང་འབྱོར་
ལྡན་ཕྱུག་པོར་གྱུར་ཏོ། །
བསགས་པའི་ནོར་ལ་སྤྱོད་པའི་དབང་ལྡན་པའི། །
བསོད་ནམས་ཅན་གྱི་སྐྱེ་བོ་གང་དག་ནི། །
ཚེ་སྟོད་དབུལ་ཡང་ཚེ་སྨད་ཕྱུག་ཅིང་སྐྱིད། །
བུ་ཆུང་གིས་ནི་སྲན་བཏབ་སྒྲུང་ལ་ལྟོས། །
ཨ་ལཱ་དཱིན་དང་ཞུ་མར་ཡ་མཚན་ཅན།
༄།།ཡང་སྔོན་དུས་སུ་པར་སི་ཡ་ཞེས་པའི་ཡུལ་ན་ཚེམ་བུ་མཁན་མོ་ཐེ་
སེ་ཞེས་པའི་བཟའ་མི་གཉིས་ལ། བུ་ཆུང་ཨ་ལཱ་དཱི ན་ཟེར་བ་གཅིག་ཡོད།
ཁོང་ཚོ་དབུལ་ཞིང་ཕོངས་པའི་འཚོ་བར་རོལ་ནས་བསྡད་ཡོད། བུ་ཆུང་
དེ་ལ་ཕས་བསླབ་བྱ་ཇི་ཙམ་བགྱིས་ཀྱང་། གླེན་པའི་ཚུལ་གྱིས་བྱ་བ་
ཐམས་ཅད་ལེ་ལོའི་དབང་དུ་བཏང་ཞིང་། ཉིན་གང་དོན་མེད་འཁྱམས་
ནས་སྡོད་པ་ལས། ཕས་བུ་ལ་ཚེམ་བུ་བསླབས་ཏེ་སྡོད་བཅུག་ཀྱང་ཕ་
ཅུང་ཞིག་ལས་ཀ་ལ་བྲེལ་བ་ཆེ་བ་ཡོང་དུས་དེ་མ་ཐག་ཕྱིར་བྲོས་འགྲོ་
བ་དང་། སྤྱོད་ངན་ཤ་སྟག་བྱས་པས་ཕ་དེ་སེམས་ཁྲལ་ཆེན་པོའི་ངང་དུ་
ཚེ་ལས་འདས་སོ།།
ད་དུང་ཡང་བུ་དེ་བསམ་ཤེས་མེད་པར་ཉིན་ལྟར་རྩེད་མོ་རྩེ་བར་
ཁྲོམ་ལ་འཁྱམ་པར་འགྲོ་གི་ཡོད། ཉིན་ཞིག་ཨཕ་རི་ཀའི་ཡུལ་ནས་མིག་
འཕྲུལ་སྟོན་མཁན་གྱི་མི་ཞིག་ཏ་ཟིག་ཡུལ་དུ་བསླེབས་ནས་ཉིན་ཞག་
གཉིས་སོང་རྗེས་བུ་ཆུང་དེ་དང་ཕྲད་པས། ཁོས་བུ་ཁྱོད་ཀྱི་ཕ་མོ་སེ་ཐེ་
ཡིན་ནམ་ཞེས་དྲིས་པ་དང་། བུས་ལགས་ཡིན། ངའི་ཕ་འདས་ནས་ཡུན་
རིང་སོང་ལབ་པ་རེད། མིག་འཕྲུལ་སྟོན་མཁན་དེས། བུ་ཆུང་གི་སྐེ་ལ་
འཁྱུད་དེ་ང་ཁྱོད་ཀྱི་ཨ་ཁུ་ཡིན་ཞེས་སྨྲས་ཏེ་མིག་མཆི་མས་གང་ནས་ངུ་
བའི་ཚུལ་བྱས། ཁྱོད་ངའི་གཅེན་པོ་འདས་པོའི་གདོང་དང་ཧ་ཅང་འདྲ་
བས་ངའི་གཅེན་པོའི་བུ་རང་ཡིན་པ་ངོ་ཤེས་བྱུང་ཟེར་ནས་གསེར་གྱི་
དོང་ཙེ་ཁ་ཤས་རྔན་པར་བྱིན་ཏེ་སང་ཁྱིམ་དུ་ཡོང་གི་ཡིན་ཟེར་རོ།
བུ་དེ་ཁྱིམ་དུ་ལོག་སྟེ། ཨ་མ་ལ་དེ་རིང་ངའི་ཨ་ཁུ་དང་ཕྲད་ནས་
དོང་ཙེ་འདི་ཙམ་གནང་བྱུང་། སང་སྔ་པོ་འདིར་ཡོང་གི་ཡིན་གསུང་
གི་འདུག་ན་ང་ལ་ཨ་ཁུ་འདྲ་ཡོད་དམ་དྲིས་པས། མ་ཡིས་བུ་ཁྱོད་ཀྱི་ཕ་
འདས་པོར་ནུ་བོ་མེད་པས་ཨ་ཁུ་ག་ནས་ཡོང་། ཁ་རོག་སྡོད་ཅེས་ལབ་
པ་རེད། ཡང་སང་ཞོགས་བུ་དེ་ཁྲོམ་ལ་འཁྱམ་དུ་སོང་བས། མིག་འཕྲུལ་
སྟོན་མཁན་དེ་དང་སླར་ཡང་ཕྲད་པས། གསེར་ཊམ་འདི་གཉིས་ཁྱོད་ཀྱི་
ཨ་མར་སྤྲོད། ང་དོ་དགོང་ཁ་ལག་ཟ་བར་ཡོང་གི་ཡིན་ཞེས་སྨྲས་སོ། དེ་
ནས་བུ་ཆུང་ཁྱིམ་དུ་ཡོང་ནས་ཨ་མ་ལ་གསེར་ཊམ་གཉིས་པོ་སྤྲད་དེ་
མིག་འཕྲུལ་སྟོན་མཁན་གྱིས་ལབ་པ་ལྟར་མར་ཞུས་པས། ཨ་མས་ཁ་
ཟས་དང་ཤིང་འབྲས། ཨ་རག་སོགས་མང་པོ་གྲ་སྒྲིག་བྱས་ཏེ་བསྒུགས་
ནས་སྡོད་སྐབས་མིག་འཕྲུལ་སྟོན་མཁན་གྱིས་སྒོ་བརྡུངས་བྱུང་བ་དང་།
སྒོ་ཕྱེ་ནས་ཁོ་ཡར་ཡོང་སྟེ་ཨ་མ་དང་ཕན་ཚུན་གཏམ་བྱས་ཏེ་ལྟོ་ཆས་
དང་ཆང་རག་སོགས་བཟའ་བཏུང་བྱས་པ་དང༌། མིག་འཕྲུལ་སྟོན་
མཁན་དེ། ཕ་མོ་སེ་ཐེ་ཤི་བ་དེའི་སྡོད་སར་རྟག་ཏུ་སོང་ནས་ངའི་གཅེན་
པོ་དེ་ཆུད་ཟོས་སུ་སོང་ཟེར་བཞིན་མིག་མཆི་མས་གང་ནས་སྨྲེ་ངག་
འདོན་ཁུལ་བྱས་ཤིང་བུའི་ཨ་མར་ངའི་ཨ་ཅག་ལགས། ང་རང་ཁྱིམ་
འདི་ནས་ཐོན་ཏེ། རྒྱ་གར། ཏ་ཟིག །ཨ་རབ། མི་སེར་ཡུལ་སོགས་ལ་ཕྱིན་
ཏེ་ཨཕ་རི་ཀ་ལ་བྱེས་གཞིས་ཆགས་ནས་མི་ལོ་བཞི་བཅུ་ཙམ་སོང་བས་
ད་ལྟ་རང་ཡུལ་དུ་བདེ་སྡུག་ལྟ་བར་ཡོང་ཡང་། ངའི་ཨ་ཇོ་ནི་འདས་ཚར་
བས་མ་ལེགས་མོད། བུ་ཆུང་འདུག་པས་ཡིད་ཅུང་བདེ་བ་བྱུང་། ཨ་ཅེ་
ཁྱོད་ཀྱིས་བུ་ལ་ཡོན་ཏན་ཅི་བསླབས་ཞེས་འདྲི་དུས། བུ་ཆུང་དེས་ངོ་ཚ་
བའི་ཚུལ་བྱེད་བཞིན་བསྡད། ཨ་མས་བུ་འདིས་ལས་ཀ་ཡོན་ཏན་སོགས་
ཅི་ཡང་མ་བསླབས་པར་ལེ་ལོ་ཁོ་ནས་ཉི་མ་གང་འཁྱོལ་བྱེད། སྔོན་ཁོའི་
ཕས་ཚེམ་བུ་བསླབས་ཀྱང་ཕ་ཚེ་མ་ཟིན་པ་ནས་བཟུང་རང་དགར་
ཁ་གཡེང་བྱས་ཏེ་འཁྱམས་ནས་སྡོད་པས་ཉན་ཤེས་མེད་པའི་བུ་འདི་
བདག་ལ་དགོས་པ་མེད་དོ་ཟེར་བས། མིག་འཕྲུལ་སྟོན་མཁན་དེས་དེ་
ལྟར་མི་ལེགས། ཕས་བསླབས་པའི་ཚེམ་བུ་ལ་ཅིས་ཀྱང་དགའ་བ་མེད་
ན་ངས་གོས་བཟང་གྱོན་བཅུག་སྟེ། དར་གོས་སོགས་ཀྱི་ཚོང་དཔོན་ཞིག་
ལ་བཞག་ཆོག་ཟེར་ནས་ཕྱིར་ལོག་སོང་ངོ་།
དེའི་ཕྱི་ཉིན་མིག་འཕྲུལ་སྟོན་མཁན་དེས་བུའི་ཆེད་དུ་གོས་ལྷམ་
ལེགས་པར་ཁྱེར་ནས་བུ་ལ་བྱིན་པ་དང་།མ་དེས་འདི་བུའི་ཨ་ཁུ་དངོས་
ཡིན་པ་འདྲ། མིན་ན་འདི་འདྲ་ག་ལ་བྱེད་བསམས་སོ། །དེ་ནས་མིག་
འཕྲུལ་སྟོན་མཁན་དེས་ང་རང་གཉིས་ཁྲོམ་དུ་ཚོང་ཁང་གང་དགའ་
འདམ་པར་འགྲོ་ཟེར་ནས་མགོ་བསྐོར་གྱིས་ཚོང་ཁང་འདི་དགའ་འམ།
འདི་དགའ་འམ་ཞེས་དྲིས་ནས་ཡུལ་གྱི་མཐའ་རུ་སོང་བ་དང་། ཁང་པ་
ཟད་པའི་མཐར་ཆུ་མིག་ཡོད་སར་ཕྱིན་ཏེ། དེ་རུ་བག་ལེབ་ཤིང་འབྲས་
སོགས་མཉམ་དུ་བཟས་ནས་ཡང་འཁྱམ་འགྲོ་ཟེར་ནས་འགྲོ་དུས། བྲག་
རྡོ་སྒོ་ཕྱེ་བ་ལྟ་བུ་ཞིག་གི་འགྲམ་དུ་བསླེབས་པ་དང་། བུ་ཆུང་ལ་ཤིང་
སྡུད་བཅུག་སྟེ་མིག་འཕྲུལ་སྟོན་མཁན་དེས་སྔགས་བགྲངས་ནས་སྒོ་ཕྱེ་
ཏེ་མེའི་དུ་བ་སྒོའི་ནང་བཏབ།བྲག་སྒོ་ཕྱེ་བྱུང་བ་དེའི་འོག་ཏུ་རྡོ་ཕ་བོང་
རག་གི་ཨ་ལོང་ཡོད་པ་ཞིག་མཐོང་བས། བུ་ཆུང་དེ་འཇིགས་ནས་བྲོས་
སོང་བར། མིག་འཕྲུལ་སྟོན་མཁན་དེས་བུ་ཆུང་གི་གོང་བ་ནས་བཟུང་
སྟེ་འགྲམ་ལྕག་གཅིག་རྒྱབ། བུ་ཆུང་གི་ངུ་བཞིན་ཨ་ཁུ་ཁྱོད་ཀྱིས་ང་ལ་
འདི་འདྲ་བྱེད་པ་གང་ཡིན་ཞེས་སྨྲས་པས། མིག་འཕྲུལ་སྟོན་མཁན་
གྱིས་ཚ་བོ། མ་འཇིགས། ཨ་ཁུ་ངའི་བསླབ་བྱར་ཉོན། རྡོ་འདིའི་འོག་
ན་རིན་པོ་ཆེ་སྣ་ཚོགས་ཡོད་པ་དེ་སུས་ཀྱང་ཧ་མ་གོ་བའི་ཐེམ་སྐས་
འདི་ནས་མར་བབ་ན། ཕོ་བྲང་རབ་འབྲིང་མཐའ་གསུམ་ཡོད། ཕོ་བྲང་
རེ་རེའི་ནང་རིན་པོ་ཆེ་སྣ་ཚོགས་པས་བཀང་བའི་སྣོད་ཆེན་པོ་བཞི་རེ་
ཡོད། དེ་ལ་ལུས་གོས་སོགས་ཀྱིས་མ་རེག་ཅིག །རེག་ན་སྐད་ཅིག་ཉིད་
ལ་འཆི་བ་ཡིན་ནོ། །དེ་ནས་ཕར་ཕྱིན་ན་ཕོ་བྲང་རིམ་པ་གསུམ་བརྒལ་
བ་དང་སྐྱེད་ཚལ་ཞིག་ཡོད། དེའི་ནང་འབྲས་ལྡན་ལྗོན་པ་སྣ་ཚོགས་
པས་ལྕགས་རི་བསྐོར་བའི་བྱང་ངོས་ཀྱི་བྲག་ཁུང་ཞིག་ཡོད་པ་དེར་ཞུ་
མར་འབར་བཞིན་པ་གཅིག་ཡོད། དེ་ལ་ཕུ་རྒྱབ་སྟེ་ཤི་བ་དང་དེ་ཁྱེར་
ནས་ཕྱིར་ལོག་ཡོང་དགོས། ང་རང་ཁུ་ཚན་གཉིས་འབྱོར་པ་དང་ལྡན་
པར་འགྱུར་རོ་ཟེར་ནས་ཚིགས་ཁེབས་གཅིག་ཡོད་པ་དེ་བུ་ཆུང་ལ་
སྲུང་རྟེན་དུ་བྱིན་ནོ། །
དེ་ནས་བུ་ཆུང་སོང་སྟེ་ཨ་ལོང་ཁ་ཕྱེ་པ་དང་། ཐེམ་སྐས་ནས་མར་
བབ་སྟེ་ཕྱིན་པས་ཕོ་བྲང་རིམ་པ་གསུམ་པའི་ཕྱི་རུ་སྐྱེད་ཚལ་གྱི་ལྕགས་
རིའི་བྱང་ངོས་ཀྱི་ཁུང་བུར་ཞུ་མར་འབར་བཞིན་པ་དེ་ལ་ཕུ་རྒྱབ་ཏེ་ཞུ་
མར་ཨམ་ཕྲག་ནང་དུ་བཅུག་གོ །གསེར་གཡུ་བྱུ་རུ་མུ་ཏིག་དང་། རྡོ་
རྗེ་ཕ་ལམ་པད་རཀ་མརྒད་སོགས་རིན་པོ་ཆེའི་རིགས་སྣ་ཚོགས་སྙིམ་
པ་གང་རེ་བླངས་ཏེ་ཨམ་ཕྲག་ནང་དུ་བཅུག་གོ །དེ་ནས་ཕོ་བྲང་རིམ་
པ་གསུམ་གྱི་སྣོད་རྣམས་ལ་མ་རེག་པར་ཐེམ་སྐས་རྩ་ནས་ཕྱིན་ཏེ། ཨ་
ཁུ་ལགས། ཨ་ཁུ་ལགས། ང་སྐས་ནས་ཡར་འཐེན་རོགས་གནང་ཞེས་
བོས་པར། མིག་འཕྲུལ་སྟོན་མཁན་དེས། ཐོག་མར་ཁྱོད་ཀྱིས་ཞུ་མར་
དེ་ཡར་གཏོང་ཤོག་དང་། དེ་ནས་ངས་ཁྱོད་ཡར་འཐེན་ཆོག་ལབ། བུ་
ཆུང་གིས་ཞུ་མར་དེ་རིན་ཆེན་སྣ་ཚོགས་དང་མཉམ་དུ་ངའི་ཨམ་ཕྲག་
ནང་ཡོད་པས་ལེན་དཀའ་བས་ཐོག་མར་ང་ཡར་འཐེན་དང་དེ་ནས་ཞུ་
མར་ཁྱོད་ལ་སྤྲད་ཆོག་ཅེས་ལབ་སྐབས་མིག་འཁྲུལ་མཁན་དེ་ཁོང་ཁྲོ་
ཤིན་ཏུ་ལངས་ཏེ། སྔགས་བགྲངས་ནས་བྲག་སྒོ་བསྡམས་པས་བུ་ཆུང་
གིས་མི་ངན་དེའི་གཡོ་འཕྲུལ་གྱིས་བསླུས་པར་ཤེས་ཀྱང་བྱ་ཐབས་མེད་
པས་ས་མུན་ནག་ཅི་ཡང་མི་སྣང་བའི་ནང་དུ་ངུས་ནས་འོ་དོད་ཇི་ལྟར་
བོས་ཀྱང་ཡོང་མཁན་ནི་སུ་ཡང་མེད་པས། བུ་ཆུང་དེ་མྱ་ངན་གྱིས་ཡིད་
གདུང་བས་སྨྲེ་ངག་བཏོན། ལག་གཉིས་ཐལ་མོ་སྦྱར་ཏེ་དཀོན་མཆོག་
ལ་སྨོན་ལམ་བཏབ་ནས་ལུས་སར་བརྡབས་ཤིང་ཕྱག་བྱེད་སྐབས་སོར་
གདུབ་རྡོ་ལ་ཐོགས་པས་དེ་ནས་མི་མ་ཡིན་ཞིག་འོངས་ནས་ཚིགས་
ཁེབས་སུ་ལ་ཡོད་པ་དེའི་བྲན་ང་ཡིན་པས་ཅི་གསུང་བཀའ་སྒྲུབ་ཞུའོ་
ཟེར་བས་བུ་ཆུང་གིས་འོ་ན། ང་སའི་སྒང་ལ་སྐྱོལ་ཞིག །ལབ་པ་དང་། དེ་
མ་ཐག་ཏུ་སའི་སྟེང་དུ་བསྐྱལ་ཏོ།
དེ་ནས་བུ་ཆུང་དེ་རང་གི་མའི་དྲུང་དུ་ཕྱིན་ཏེ་མིག་འཕྲུལ་སྟོན་
མཁན་གྱིས་མགོ་སྐོར་བཏང་ཚུལ་རྣམས་ཞིབ་པར་ཞུས་སོ། །དེའི་དགོང་
མོར་མ་བུ་གཉིས་ལ་བཟའ་བཏུང་ཅིའང་མེད་པར་ཉལ་བསྡད་དོ། །སང་
ཉིན་ནམ་ལངས་པ་དང་། བུས་ཨ་མར་རང་གཉིས་ལ་ལྟོ་ཆས་ཀྱི་རྟེན་ཞུ་
མར་དེ་ཁྲོམ་ལ་འཚོང་དུ་འགྲོ་ཟེར་བས། མས་ཞུ་མར་འཚོང་ཆེད་དེར་
ཕྱི་བདར་རྒྱབ་པས་དེའི་ནང་ནས་མི་མ་ཡིན་ཞིག་ཐོན་ནས་ཞུ་མར་སུ་
ལ་ཡོད་པ་དེའི་གཡོག་པོ་ང་ཡིན། ཁྱོད་ལ་ཅི་འདོད་ཟེར་བ་དང་། མ་དེ་
འཇིགས་ཏེ་དྲན་མེད་དུ་བརྒྱལ་བར། བུ་ཆུང་གིས་དེ་མ་ཐག་ཏུ་མའི་
ལག་པ་ནས་ཞུ་མར་དེ་བླངས། འབྱུང་པོ་མི་མ་ཡིན་དེ་ལ། ངོས་མ་བུ་
གཉིས་ལྟོགས་པས་བཟའ་བཏུང་དགོས་སོ་ཟེར་བས། དེ་མ་ཐག་མི་མ་
ཡིན་དེ་གར་སོང་ཆ་མེད་དུ་སོང་ནས་དངུལ་གྱི་ཤིང་ཁྲོལ་ཆེན་པོ་ཞིག་
ཏུ་སྡེར་མ་དྲུག་གི་ནང་བག་ལེབ་དང་ཤ་ཚལ་སོགས་དང་། དངུལ་གྱི་
ཕོར་པ་གཉིས་ནང་ཨ་རག་བཅས་བཞག་ནས་གར་སོང་མེད་པར་སོང་
ངོ༌།།དེ་ནས་བུས་མའི་ཞལ་ལ་ཆུ་གཏོར་ནས་བརྒྱལ་བ་སངས་དུས། ལྟོ་
ཆས་རྣམས་མ་ལ་དྲངས་པ་དང་། མས་འདི་གང་ནས་བྱུང་ཞེས་དྲིས་སོ།
།འདི་མི་མ་ཡིན་གྱིས་ཁྱེར་འོངས། །དེ་ནས་བདུད་འདྲ་བ་དེས་ཚིགས་
ཁེབས་དང༌། ཞུ་མར་འདི་ཕྱིར་སྤྲོད་གྱིས་དང་ཟེར་བས། བུ་ཆུང་གིས་
འདི་ང་ལ་དགོས་པས་མི་སྤྲོད་ཞུས་སོ། །ཕྱི་ཉིན་ཡང་བཟའ་བཏུང་མེད་
པས། བུ་ཆུང་གིས་ཤིང་ཁྲོལ་ནང་གི་སྡེར་མ་གསེར་ཊམ་དྲུག་ཅུ་རི་བ་
ཞིག་ཡིན་ཡང་རིན་ཐང་མ་ཤེས་ཏེ། ཨ་ཧུ་ད་པའི་མི་གཅང་པོ་ཞིག་ཕྲད་
དེ་གསེར་ཊམ་གཅིག་ལ་བཙོངས། དངུལ་དེས་བག་ལེབ་དང་ལྟོ་ཆས་
རིགས་ཉོས་ཏེ་མ་བུ་གཉིས་ཀྱིས་ལོངས་སྤྱད་པས་དེ་ཟད་པ་དང་ཤིང་
ཁྲོལ་རྣམས་གསེར་ཊམ་བཅུ་ལ་བཙོངས་སོ། །
དེ་ནས་ཡང་ཞུ་མར་ཕྱིས་པས་མི་མ་ཡིན་དེ་ཐོན་ནས་སྔོན་བཞིན་
ལབ་པ་དང་། བུས་ངོས་མ་བུ་གཉིས་ལ་བཟའ་བཏུང་དགོས་སྨྲས་སོ།
།མི་མ་ཡིན་དེས་སྔོན་ལྟར་ཤིང་ཁྲོལ་ནང་བག་ལེབ་སྡེར་མ་གང་དང་ཨ་
རག་བཅས་ཁྱེར་ཡོང་སྟེ་ལོག་གོ །དེ་ནས་ལྟོ་རྫོགས་ཏེ་སྡེར་མ་ཚོང་ཉེའི་
དུས་སུ་ཨ་ཧུ་ད་པའི་ཁྱིམ་མཚེས་གསེར་བཟོ་བ་ཞིག་ཡོད་པ་དེ་ཧམ་པ་
ཆེ་ལ་མི་ངན་ཡིན་པས་སྡེར་མ་ངས་ཉོས་ཆོག་ཟེར་ནས་ཉ་གར་ལྕི་ཡང་
བརྟགས་ནས་སྡེར་མར་གསེར་ཊམ་བཅུ་རེ་བརྩིས་ཏེ་སྡེར་མ་དྲུག་གི་
རིན་གསེར་ཊམ་དྲུག་ཅུ་ཐམ་པ་སྤྲད་པས་བུ་ཆུང་དེས་བཀའ་དྲིན་ཆེའོ་
ཞུས་ཏེ་རིམ་གྱིས་ཅ་དངོས་ཐམས་ཅད་གསེར་བཟོ་བ་དེ་ལ་བཙོངས་སོ།།
དེ་ནས་བུ་ཆུང་གསེར་བཟོའི་ཁང་པར་རྒྱུན་དུ་འཁྱམ་དུ་ཕྱིན་པའི་
རྐྱེན་གྱིས་ཅ་ལག་ཡག་ཉེས་ཀྱི་ཉམས་དཔྱོད་ཅུང་ཟད་རྟོགས་པས། སྔོན་
སྐྱེད་ཚལ་ནས་ཁྱེར་ཡོང་བའི་རིན་པོ་ཆེ་རྣམས་ངོ་མ་ཤེས་པས་རྩེད་མོ་
བྱས་ཏེ་བསྡད། ཉིན་ཞིག་དེ་དག་རིན་པོ་ཆེ་ཡིན་པར་ཤེས་སོ། །དེ་ནས་
སྐབས་ཤིག་ན་བུ་ཆུང་ཁྲོམ་དུ་སོང་དུས་རྩ་ཚིག་ཅིག་སྤྲིངས་པའི་འབྲུ་
དོན་ལ། སང་ཉིན་སྔ་པོ་རྒྱལ་པོའི་སྲས་མོ་ཁྲུས་ཁང་དུ་ཕེབས་རྒྱུ་ཡིན་
པས། སྐབས་དེར་མི་ཐམས་ཅད་ཀྱིས་སྒོ་འབྱེད་པ་དང་། ཁྲོམ་དུ་འགྲོ་བ་
སོགས་གཏན་ནས་བྱེད་མི་ཆོག་བཅས་འཁོད་པའི་བཀའ་ཡིག་མཐོང་
ངོ་།
ཁོའི་སེམས་ལ་སང་ངས་རྒྱལ་པོའི་སྲས་མོའི་བྱད་གཟུགས་མཛེས་
ལོད་ཇི་འདྲ་ཞིག་འདུག་ལྟ་དགོས་སྙམ་པ་རེད། དེའི་སང་ཉིན་སྔ་དྲོ་
རྒྱལ་པོའི་ཁྲུས་ཁང་གི་སྒོ་ཕག་ཏུ་ཡིབ་སྟེ། ཤིང་གསེབ་ནས་བལྟས་
པས། སྲས་མོ་དེ་ཁྲོམ་ནས་ཕེབས་ཏེ་ཁྲུས་ཁང་གི་སྒོ་འགག་ཏུ་སླེབ་ཉེའི་
བར་ཞལ་ཁེབས་ཕུད་པས། ཞལ་རས་ནི་ཟླ་བ་ཉ་གང་འདྲ་བ། མཁུར་
ཚོས་དཀར་ལ་དམར་མདངས་ཆགས་པ་ལྟ་ན་སྡུག་ཅིང་ཡིད་དུ་འོང་
བ་མཐོང་བ་ཙམ་གྱིས་བུ་ཆུང་གི་ཡིད་རང་དབང་མེད་པར་ཕྲོག་ཅིང་
ཆགས་པས་དེ་མ་ཐག་ཏུ་ལུས་ལ་ནད་ཀྱིས་ཟིན་པ་ལྟར་བྱུང་ཞིང་ཕྱིར་
ཁྱིམ་དུ་ལོག་ཡོང་བས། མས་བུ་ཆུང་ཁྱོད་ཀྱི་ལུས་ལ་ཟུག་རྔུ་གང་གིས་
མནར་བྱུང་དྲིས་པས། བུས་བདག་ནད་ཀྱིས་མནར་བ་མ་ལགས། རྒྱལ་
པོའི་སྲས་མོ་མཛེས་མ་དེ་ལ་སེམས་ཤིན་ཏུ་ཆགས་པའི་དབང་གིས་
སེམས་མ་བདེའོ། །ད་ལྟ་རང་བདག་རྒྱལ་པའོ་དྲུང་དུ་སྲས་མོ་དེ་ངའི་
ཁྱིམ་ཐབ་ལ་སློང་དུ་འགྲོ་རོགས་ཟེར་བར། མས་བརྗོད་པ། བུ་ཆུང་ཁྱོད་
སྨྱོ་བ་མིན་ནམ། རྒྱལ་པོའི་སྲས་མོ་ལ་རེ་བའི་བསམ་བློ་གཏོང་ག་ལ་རུང་
ལབ་པར། བདག་སྨྱོ་བ་མིན། ཞུ་མར་དང་ཚིགས་ཁེབས་གཉིས་གཡོག་
ལ་བསྐུལ་ན་དེ་གཉིས་ཀྱི་མཐུ་དབང་ལས་སྲས་མོ་ང་ལ་འཐོབ་ཐུབ་པ་
ཡིན་ལགས་ཞུས་སོ། །
མ་ཡིས་བརྗོད་པར་དེ་ལྟར་ཡིན་ན་ལེགས་ཏེ་སྲས་མོ་སློང་དུ་བདག་
འགྲོའོ་ལབ་པས། བུ་ཆུང་གི་སྔོན་གྱི་ནོར་རིགས་ཐམས་ཅད་སྡེར་མ་
ཆེན་པོ་ཞིག་གི་ནང་བཞག་སྟེ་དེའི་སྟེང་དུ་དར་གོས་ཀྱི་ཁེབས་བྱས་ཏེ་
སྲས་མོ་སློང་བའི་ཕྱག་རྟེན་དུ་འབུལ་རྒྱུར་བསྐུར་རོ། །མ་དེ་ཕོ་བྲང་དུ་
ཕྱིན་ནས་གཟིམ་ཆུང་གི་སྒོ་འགག་དང་ཉེ་བར་ལངས་ནས་བསྡད་ཀྱང་།
བློན་འཁོར་ཐམས་ཅད་ནས་ཐ་ན་གང་གི་དོན་དུ་ཡོང་བ་ཡིན་ནམ་ཞེས་
པའི་འདྲི་བ་ཙམ་མ་བྱུང་བར་ཞག་དྲུག་སོང་བའི་རྗེས་སུ་ཕོ་བྲང་དུ་
བཀའ་མོལ་ཚར་ནས། རྒྱལ་པོ་གཟིམ་ཁང་ནང་དུ་ཕེབས་སྐབས། རྒྱལ་
པོས་བློན་པོ་ཞིག་ལ་ཕོ་བྲང་གི་སྒོ་འགག་ན་བུད་མེད་སྡེར་མ་ཁེབས་
རྒྱབ་པ་ཞིག་ཁྱེར་ནས་ཡོད་པ་ཞག་ཤས་ཕྱིན་སོང་བས། སང་ཉིན་ཡང་
ཡོང་ན་འདི་གར་ངེས་པར་དུ་འཁྲིད་ཤོག་ཅེས་གསུངས་སོ། །
སང་ཉིན་མ་དེ་ཕོ་བྲང་དུ་ཡང་བསྐྱར་ཡོང་བ་བློན་པོ་ཞིག་གིས་
མཐོང་ནས་རྒྱལ་པོའི་དྲུང་དུ་ཁྲིད་པས། མ་དེས་ཕྱག་མང་དུ་འཚལ་
ནས་ལངས་ཏེ་བསྡད་པ་དང་། རྒྱལ་པོས། ཁྱོད་རྟག་ཏུ་འདིར་ཡོང་དོན་
ཅི་ཡིན་སྨྲོས་ཤིག་གསུངས་པས། ཀྱེ། རྒྱལ་པོ་ཆེན་པོ། བདག་གི་ཞུ་བ་
ཞིག་ཞུ་རྒྱུར་དབྱིངས་འགལ་མི་བཞེས་པ་ཞུ་ཞུས་པས། རྒྱལ་པོས་ཁྱོད་
ཀྱི་ཞུ་བ་ཅི་ཡོད་ཀྱང་སྐྱོན་མེད་པས་ཞུས་ཤིག་གསུངས་སོ།།མ་དེས་རྒྱལ་
པོ་ཆེན་པོ་མཁྱེན། ཉིད་ཀྱི་སྲས་མོ་མཚར་སྡུག་ཅན་མ་དེ་བདག་གི་བུའི་
ཁྱིམ་ཐབ་ལ་གསོལ་རས་ཐུགས་རྗེས་གཟིགས་ཞུས་སོ། །རྒྱལ་པོས། ཁྱོད་
ཀྱི་སྡེར་མའི་ནང་ག་རེ་ཡོད་གསུངས་པས། རྒྱལ་པོའི་ཕྱག་ཏུ་སྡེར་མ་
ཕུལ་བ་དང་། རྒྱལ་པོས་གཟིགས་མ་ཐག་ཏུ་འདི་ལྟ་བུའི་རིན་པོ་ཆེ་
དང་ནོར་རིགས་སྔོན་དུ་ངས་མཐོང་མ་མྱོང་བ་ཞིག་ཁྱོད་ཀྱིས་ཕུལ་བས་
ཤིན་ཏུ་ལེགས་སོ། །ངའི་སྲས་མོ་ཁྱོད་ཀྱི་བུའི་ཁྱིམ་ཐབ་ལ་སྟེར་རོ་ཞེས་
གསུངས་སྐབས། བློན་པོ་ཞིག་གིས། རྒྱལ་པོ་ཆེན་པོ་ཐུགས་ཨེན་ཙམ་
ངང་འཐེན་མཛོད་ཅིག །གུས་ཚུལ་བྱེད་པ་རེ་བའི་དོན་ཡིན་ཞིང་ཐུགས་
དཔྱད་ཞིབ་བར་མཛད་ནས་གནང་བ་དགའ་འོ་ཞེས་ཞུས་སོ། །
དེ་ནས་རྒྱལ་པོས་མ་དེར་ད་ལྟ་ཁྱོད་སོང་ལ་སླར་ཟླ་བ་གསུམ་གྱི་
རྗེས་ལ་འདིར་ཤོག་དང་། ངའི་བུ་མོ་ཁྱོད་ལ་སྦྱིན་ནོ་ཞེས་བཀའ་བསྩལ་
ཏོ། །མ་དེས་ཐུགས་རྗེ་ཆེ་ཞུས་ནས་ཁྱིམ་དུ་བསླེབས་པ་དང་། བུ་ལ་
གནས་ཚུལ་ཞིབ་པར་བཤད་པས། བུ་དེ་དགའ་བ་དཔག་ཏུ་མེད་པ་སྐྱེས་
ཏེ་ངའི་དྲིན་ཅན་མ་ལས་ལྷག་པའི་སྐུ་དྲིན་ཆེ་བ་མེད་དོ་ཞུས་སོ། །
དེ་ནས་ཟླ་བ་གཉིས་ཙམ་སོང་དུས་ཉིན་ཞིག་མ་དེ་ཁྲོམ་ལ་སྣུམ་ཉོ་
བར་འགྲོ་སྐབས། ཁྲོམ་དུ་དཔོན་རིགས་ཁག་དང་། ལས་བྱེད་པ་འཁོར་
གཡོག་སོགས་གོས་རྒྱན་ལེགས་པར་སྤྲས་ནས་ཕར་འགྲོ་ཚུར་འགྲོ་བྱེད་
ཅིང་། དར་ཆེན་འཕྱར་བ་བཅས་མཐོང་བས། མ་དེས་དེ་རིང་བྲེལ་ཟིང་
ཆེན་པོ་བྱེད་པ་དེ་ཅི་ལགས་དྲིས་པས། དེ་རིང་རྒྱལ་པོའི་སྲས་མོ་སྲིད་
བློན་ཆེན་པོའི་བུ་ལ་བག་མར་བཏང་རན་པའི་བྲེལ་ཟིང་བྱེད་པ་རེད་
ཅེས་ལབ་པས། མ་དེ་སེམས་ཚབ་ཚུབ་བྱུང་ཞིང་ལམ་སང་ཁྱིམ་དུ་ཕྱིར་
ལོག་ནས་གནས་ཚུལ་བུ་ལ་བཤད་པ་དང་། བུ་ཆུང་དེ་ཤིན་ཏུ་ཡིད་མ་
བདེ་བའི་ངང་ནས་ཞུ་མར་ཕྱི་བདར་བྱས་མ་ཐག་མི་མ་ཡིན་དེ་དེར་
བསླེབས་པ་དང་། བུ་ཆུང་གིས། ཁྱོད་ལེགས་པར་ཉོན་ཅིག།དེ་རིང་རྒྱལ་
པོའི་སྲས་མོ་བློན་ཆེན་གྱི་བག་མར་བཏང་ནས་ཁྱོ་ཤུག་གཉིས་གཟིམ་
ཁང་དུ་ཉལ་བའི་དུས། གཉིས་ཀ་བཟུང་ནས་འདིར་ངའི་རྩར་འཁྲིད་
ཤོག་ཅེས་ཟེར་བས། ཁོས་ཇོ་བོ་ཁྱེད་ཀྱིས་ཅི་གསུངས་བདག་གིས་སྒྲུབ་
བོ་ཞུས་ནས་ཡལ་སོང་ངོ་། དེ་ནས་མ་བུ་གཉིས་ལྟོ་ཆས་ཟས་ཚར་བ་
དང་། བུ་ཆུང་ཁོ་རང་གི་ཉལ་ཁང་དུ་སོང་ངོ་། །
རྒྱལ་པོའི་ཕོ་བྲང་ནང་དུ་བག་སྟོན་ཆེན་པོ་བཤམས་ཤིང་མི་མང་
གིས་བྲོ་གཞས་དང་། གླུ་གར་སོགས་མང་པོ་བྱས་པའི་རྗེས་སུ། ཁྱོ་ཤུག་
གཉིས་པོ་གཟིམ་ཁང་དུ་གཟིམ་ལ་སོང་བ་དང་། མི་མ་ཡིན་དེས་སྲིད་
བློན་གྱི་བུ་དང་བག་མ་ལྷན་དུ་ཉལ་ཁང་ནས་བུ་ཆུང་གིས་རྩར་འཁྱེར་
ཡོང་བས། བུ་ཆུང་གིས་ཁྱོ་བོ་འདི་ཕྱིར་དབྱུག་ཅིག་ཟེར་བ་དང་། ཁོས་
ཕུ་ཞིག་བཏབ་ནས་ཁྱོ་བོ་དེ་ཕྱི་ལ་ཕུད་དོ། །བུ་ཆུང་གིས་སྲས་མོ་ལ། ཁྱོད་
ཀྱི་ཕས་སྔོན་ནས་ཁྱོད་རང་ངའི་ཁྱིམ་ཐབ་ལ་བྱིན་ཟིན་ཡང་ཁོས་རྫུན་
སྨྲས་པ་ཡིན་འདུག །འོན་ཀྱང་ཁྱོད་རང་འཇིགས་མི་དགོས།བདག་གིས་
ཁྱེད་ལ་བཀུར་བསྟི་དང་ཞབས་ཕྱི་ལེགས་པར་ཞུས་ཆོག་ཟེར། དེ་ནས་
ཐོ་རངས་སྔ་པོ་མི་མ་ཡིན་གྱིས་ཁྱོ་ཤུག་གཉིས་པོ་ཉལ་ཁྲི་དང་བཅས་པ་
གཟིམ་ཁང་དུ་བསྐྱལ་ཏོ།།
དེ་ནས་ཁྱོ་ག་དེ་ཕྱི་ལ་ཐོན་པ་དང༌། ཡབ་རྒྱལ་པོ་བུ་མོའི་རྩར་
ཕེབས། བུ་མོས་ཡབ་ལགས། དེ་རིང་བདག་སེམས་ཤིན་ཏུ་མི་བདེ་བས་
སྡུག་བསྔལ་ལོ་ཞེས་ཞུས་ཀྱང་ཡབ་ཀྱི་ཚིག་དོན་མ་རྟོགས་སོ། །དེ་ནས་
བུ་མོ་ཡུམ་གྱི་དྲུང་དུ་ཕྱིན་ཏེ་མདང་དགོང་མཚན་ལ་ཇི་བྱུང་རྣམས་
ཞིབ་པར་ཞུས་པའི་ལན་དུ་ཡུམ་གྱིས་དེ་འདྲ་ཁྱད་མཚར་པོའི་གཏམ་ལ་
སུས་ཀྱང་ཡིད་མི་ཆེས་པའི་རྒྱུ་ལས་མི་འདུག་གསུངས་ནས་བདེན་དུ་
མི་འཛིན་པར་ལུས་སོ། །
དེ་ནས་ཡང་ཞག་ཤས་རྗེས་སུ་མི་མ་ཡིན་དེ་ཡོང་སྟེ་ཁྱོ་ཤུག་གཉིས་
ཉལ་ཁྲི་དང་བཅས་འཁྱེར་ནས་ཡང་ཁྱོ་བོ་སྒོ་འགྲམ་ཏུ་བཞག་སྟེ་སྲས་མོ་
བུ་ཆུང་གི་ཉལ་ཁང་དུ་བསྐྱལ་ཅིང་ཡང་བསྐྱར་གཟིམ་ཁང་དུ་ཚུར་ཁུར་
ནས་བཞག་པས་ཁྱོ་ཤུག་གཉིས་ཀ་འཇིགས་ཤིང་སྐྲག་སྟེ་མི་བཟོད་པའི་
སྡུག་བསྔལ་མནར་ནས་སླར་རྒྱལ་པོ་ལ་གནས་ལུགས་རྣམས་ཞིབ་པར་
ཞུས་པས། དེའི་ཚེ་རྒྱལ་བློན་རྣམས་ཀྱིས་འདི་འདྲ་བྱས་ན་མི་འགྲིག་
པས་ཁྱོ་ཤུག་གཉིས་སོ་སོར་ཁ་ཕྲལ་བར་ལེགས་སོ་ཞེས་བཀའ་མོལ་
གནང་ནས་ཁ་ཕྲལ་བར་བྱས་སོ།
རྒྱལ་པོའི་ཐུགས་ལ་སྲས་མོ་བུ་ཆུང་ཨ་ལཱ་དཱི ན་ལ་གནང་རྒྱུའི་ཞལ་
བཞེས་གནང་ཟིན་པ་མ་དྲན་པས། མངའ་འབངས་རྣམས་ཀྱིས་རྒྱལ་
བློན་གཉིས་པོ་གཉེན་མི་བྱེད་པར་བཟའ་ཚང་ཁ་ཕྲལ་བ་གང་ཡིན་ནམ་
སྙམ་མོ། །དེའི་ཚེ་རྒྱལ་པོས་བུ་ཆུང་གི་ཨ་མ་ལ་སྲས་མོ་གནང་རྒྱུའི་ཞལ་
ཆད་ཟླ་བ་གསུམ་གྱི་དུས་ཚང་བ་དང་། བུ་ཆུང་གི་ཨ་མ་དེ་རྒྱལ་པོའི་ཕོ་
བྲང་དུ་སོང་ནས་རྒྱལ་པོ་ལ་ཕྱག་མང་དུ་འཚལ་ཏེ་ཞུས་པ། རྒྱལ་པོ་ཉིད་
ཀྱི་སྔོན་གྱི་ཞལ་བཞེས་བཞིན་ཁྱེད་ཀྱི་སྲས་མོ་མཚར་སྡུག་ཅན་དེ་ད་
ངའི་བུའི་མནའ་མར་སྩལ་དུ་གསོལ་ཞུས་སོ། །
དེའི་ཚེ་རྒྱལ་པོས་རང་གི་ཞལ་བཞེས་ཐུགས་ལ་དྲན་ཏེ། བློན་པོ་
རྣམས་དང་གྲོས་མོལ་གནང་སྐབས། བློན་པོ་ཞིག་གིས་སྲས་མོ་འདི་བུད་
མེད་དེའི་བུའི་མནའ་མར་གནང་རྒྱུའི་ཞལ་བཞེས་གནང་ཚར་ན་མི་
གཏོང་ཐབས་མེད་རེད། ཅི་སྟེ་སྟེར་དགོས་ན་མི་དཀར་བཞི་བཅུ་ཐམ་
པས་རིན་པོ་ཆེས་བཀང་བའི་ཤིང་ཁྲོལ་བཞི་བཅུའི་སྣ་འདྲེན་པ་བཅས་
ད་ལྟ་རང་གྲུབ་ན་སྲས་མོ་སྦྱིན་ནོ། །གསུངས་ཤིག་ཞུས་པས། དེ་བཞིན་
རྒྱལ་པོས་བུ་ཆུང་གི་ཨ་མར་གསུངས་པས། མ་དེས་ཕྱག་འཚལ་ནས་
ཐུགས་རྗེ་ཆེ་ཞུས་ཏེ་ཁྱིམ་དུ་སོང་ཞིང་བུ་ཆུང་ལ་རྒྱལ་པོས་བཀའ་གནང་
ཚུལ་རྣམས་ལབ་པས། བུ་ཆུང་གིས་འདི་ལས་སླའོ་ཟེར་ནས་ཁོ་རང་གི་
ཉལ་ཁང་དུ་སོང་ནས། ཞུ་མར་ལ་ཕྱི་བདར་རྒྱབ་པ་དང་མི་མ་ཡིན་དེ་
ཐོན་པར་བུ་ཆུང་གིས་ད་ལྟ་ལམ་སང་མི་དཀར་པོ་བཞི་བཅུ་ལ་རིན་པོ་
ཆེ་མུ་ཏིག །པད་མ་ར་ག །རྡོ་རྗེ་ཕ་ལམ། མ་རྒད་སོགས་ཀྱིས་བཀང་བའི་
ཤིང་ཁྲོལ་མགོ་ཐོག་ཏུ་ཁྱེར་བ་བཅས་མ་འགོར་བར་ད་ལྟ་ཉིད་དུ་ངའི་
ཁང་པའི་མདུན་དུ་འཁྲིད་ཤོག་ཟེར་བ་དང་། སྐད་ཅིག་ཉིད་ལ་དེ་བཞིན་
ཐམས་ཅད་ཚང་བར་བསྒྲིགས་བྱུང་བར་བུ་ཆུང་གིས་ཨ་མའི་ཕན་ཚུན་
གཡས་གཡོན་གྲལ་རིམ་བཞིན་བྱས་ཏེ་མནའ་མ་བསུ་བར་ཐོན་དུས་མི་
དཀར་གྱི་ཐོད་རས་དང་སྐེ་རགས་བཅས་ལ་རིན་པོ་ཆེའི་རྒྱན་སྤྲས་པ་
རྣམས་མཐོང་བས། མངའ་འབངས་ཀྱི་མི་ཚོགས་ཐམས་ཅད་འདུས་ཏེ་
ཤིན་ཏུ་ཡ་མཚན་སྐྱེས་སོ།།དེ་ནས་མི་དཀར་རེ་རིམ་བཞིན་དུ་རྒྱལ་པོའི་
མདུན་དུ་ཤིང་ཁྲོལ་རྣམས་བཞག་སྟེ་ཕྱག་མང་དུ་འཚལ་ནས་ལངས་ཏེ་
བསྡད་དོ།
དེ་ནས་བུ་ཆུང་གིས་ཨ་མས། རྒྱལ་པོ་ཆེན་པོ་ལགས། ནོར་བུ་འདི་
རྣམས་ཞུ་བའི་རྟེན་དུ་འབུལ་ལོ་ཞུས་ནས་ཕྱག་འཚལ་བས། རྒྱལ་པོས།
ཤིན་ཏུ་ལེགས་སོ་ཁྱོད་རང་ལམ་སང་ཕྱིར་ལོག་སྟེ་བུ་ཆུང་འདིར་འཁྲིད་
ཤོག་གསུངས་སོ། །དེ་ནས་མ་དེ་ཁྱིམ་དུ་ཕྱིར་ལོག་ནས་བུ་ལ་དེ་བཞིན་
ལབ་པས་བུ་ཆུང་གིས་ཞུ་མར་ཕྱིས་བདར་བྱས་པ་དང་མི་མ་ཡིན་དེ་
ཐོན་པས། བུ་ཆུང་གིས། ང་ལ་མཁོ་གལ་ཆེ་བ་དོ་ཟླ་མེད་པའི་རྒྱན་གོས་
བཟང་བ་དང་། རྟའི་སྔོན་རྗེས་ནས་འགྲོ་མཁན་མི་བཞི་བཅུ། གསེར་
ཊམ་སྟོང་གིས་བཀང་བའི་དངུལ་ཁུག་བཅུ་འཁྱེར་མཁན་མི་དྲུག་དང་།
ཨ་མར་གྱོན་ཆས་གོས་སྣ་དྲུག །ཞལ་ཏ་མ་དྲུག་བཅས་དགོས་ཟེར་བས།
དེ་ནས་མི་མ་ཡིན་གྱིས་གསེར་གྱི་དངུལ་ཁུག་བཞི་དང་། ཞལ་ཏ་མ་དྲུག
། གོས་སྣ་དྲུག་བཅས་སྐད་ཅིག་ཉིད་ལ་མའི་དྲུང་དུ་བཞག་གོ །དེ་ནས་
བུ་ཆུང་གིས་ཁྲུས་ཁང་ལ་ཁྲུས་ལེགས་པར་བྱས་ནས། ལུས་ལ་དྲི་བཟང་
བྱུགས། གོས་ལ་རིན་པོ་ཆེའི་ཕྲ་རྒྱན་སྣ་ཚོགས་སྤྲས་པ་བཅས་གྱོན་པ་
དང་། གཟུགས་མཛེས་ཤིང་ལྟ་ན་སྡུག་པ་ཞིག་བྱུང་བས། དེ་ནས་རྟ་ལ་
ཞོན་པའི་སྔོན་དུ་འགྲོ་མཁན་མི་ཉི་ཤུ་དང་། རྗེས་སུ་མི་ཉི་ཤུས་གཡས་
གཡོན་མི་ཚོགས་ལ་གསེར་གྱི་ཊམ་ཀ་གསོལ་རས་གནང་སྦྱིན་གཏོར་
གིན་ལྟ་བས་མི་ངོམས་པའི་ཉམས་དང་བཅས་ཕོ་བྲང་དུ་འབྱོར་བ་དང་།
རྒྱལ་པོས་ཀྱང་བུ་ཆུང་ལ་ཕྱག་ཕེབས་གནང་གསུངས་ནས་རྒྱལ་པོའི་
གོས་ལས་ལྷག་པར་མཐོང་བས་ཡ་མཚན་སྐྱེས་སོ། །
དེ་ནས་བུ་ཆུང་གིས་རྒྱལ་པོར་ཕྱག་འཚལ་གྲབས་བྱེད་སྐབས། རྒྱལ་
པོས་ཕྱག་གིས་བུ་ཆུང་གི་ལག་པ་ནས་བཟུང་སྟེ་བཞུགས་ཁྲིའི་འགྲམ་
དུ་སྡོད་བཅུག་གོ།དེ་ནས་གསོལ་བ་བཞེས་པའི་དུས་དེར། བུ་ཆུང་དང་།
རྒྱལ་པོ་རྣམ་གཉིས་ལྷན་དུ་བཞུགས་སོ། །གཞན་ཡང་ཕྱི་ནང་བློན་པོའི་
ཚོགས་དང་བཅས་པ་རྣམས་ཁག་ཁག་སོ་སོར་གྲལ་ལ་འཁོད་དེ་གླུ་
གར། པི་ཝང་། གླིང་བུ་སོགས་འབུད་རྡུང་བྱས་ཏེ་བཞུགས་སོ། གསོལ་
བ་བཞེས་ཟིན་དུས་དྲུང་ཡིག་ཆེན་མོ་བོས་ཏེ་ཕན་ཚུན་གཉེན་ཡིག་
གན་རྒྱ་བྲིས་ཟིན་པ་དང་། རྒྱལ་པོས་སྲས་མོ་ད་ལྟ་རང་ཁྱེད་ཀྱི་ཁྱིམ་དུ་
བསུས་ཤིག་གསུངས་པ་དང་། བུ་ཆུང་གིས་རྒྱལ་པོར་གུས་པ་ཁྱུག་ཙམ་
ཁྱིམ་དུ་སོང་ནས་བསུས་ཆོག་པ་ཞུས་རྗེས་ཁྱིམ་དུ་སོང་ནས་ཞུ་མར་དེར་
ཕྱི་བདར་བྱས་མ་ཐག་ཏུ་མི་མ་ཡིན་དེ་ཐོན་ནས། བུ་ཆུང་གིས་ང་ལ་ཕོ་
བྲང་གི་རྩིག་རྡོ་གསེར་དངུལ་ལས་བྱས་ཤིང་ཀ་བ་རྡོ་ཀ་མ་རུ་ལས་གྲུབ་
པ། རྡོ་གཅལ་དང་། ཐེམ་སྐས་སོགས་རིན་པོ་ཆེ་བེེཌཱུཡ་མཐིང་ནག་ལས་
གྲུབ་པ་དེའི་ཕྱོགས་བཞིར་དཀར་ཁུང་དྲ་བ་ཅན་དྲུག་རེའི་ནང་ཚན་སོ་
སོར་ཕ་ལམ། པད་མ་རཱ་ག །མ་རྒད་སོགས་ཀྱི་ཕྲས་བརྒྱན་པ། དེ་ནས་
རྒྱལ་སྒོའི་མདུན་དང་ལྕགས་རི་ཕྱི་མར་ལྗོན་ཤིང་སྣ་ཚོགས་ཡོད་པའི་
སྐྱེད་མོས་ཚལ། གཞན་ཡང་རྟ་བབ་དང་ཁྱིམ་གསེར་དངུལ། རིན་པོ་ཆེ་
སྣ་ཚོགས་ཀྱིས་བཀང་བའི་བང་མཛོད་དང་།རྟ་དཔོན་བྲན་གཡོག་ཕོ་མོ་
བཅས་དགོས་ཞེས་ལབ་པས།དེ་བཞིན་དུ་བྱའོ་ཞེས་ཟེར་ནས་ཡལ་ལོ། །
སང་ཉིན་གང་འཐད་ལེགས་པར་བཟོས་ཚར་བས་གཟིགས་ལ་
ཕེབས་ཤིག་ཟེར་བས། དེ་ནས་ཨ་ལཱ་དཱིན་གྱིས་བལྟས་པས་ཤིན་ཏུ་
ལེགས་པར་བྱུང་འདུག།འོན་ཀྱང་ཕོ་བྲང་ཕན་ཚུན་ཕེབས་ལམ་བར་ལ་
ས་གདན་བཏིང་མི་འདུག་པས།དེ་དགོས་ཞེས་ལབ་མ་ཐག་ལམ་སང་ས་
གདན་བཏིང་ཚར་བ་བྱས་སོ། །
དེ་ནས་བུ་ཆུང་གིས་ཡུམ་ལ་ཁྱེད་དེ་རིང་དགོང་མོ་རྒྱལ་པོའི་སྲས་
མོ་རང་རེའི་ཁྱིམ་གསར་པར་གདན་ཞུར་ཕེབས་ཤིག་ཞུས་སོ། །དེ་ནས་
མ་དེས་རྒྱལ་པོའི་མདུན་དུ་སོང་ནས། སྲས་མོ་གཏོང་གནང་ཞུས་ཏེ་
རྒྱལ་པོས་མའི་གོས་རྒྱན་སོགས་ལ་བལྟས་ཏེ་ངའི་སྲས་མོའི་གོས་རྒྱན་
ལས་ལྷག་པ་ཨ་ལཱ་དཱིན་གྱི་མ་ལ་འདུག་པས་ཁོ་མ་ལ་སྲི་ཞུ་ཆེ་བར་བྱེད་
མཁན་ཞིག་ཡིན་འདུག་སྙམ་ནས། ཁྱེད་ཀྱི་ཞུ་བ་ལྟར་བུ་མོ་བཏང་ཆོག་
གསུངས་སོ། །
དེ་ནས་བུ་ཡིས་ཞུ་མར་དང་ཚིགས་ཁེབས་གཉིས་ཁྱེར་ནས་རྟ་ལ་
བཞོན་ཏེ་ཁང་གསར་ནང་དུ་བསླེབས་པས། དེའི་མས་སྲས་མོ་གདན་
དྲངས་ཏེ་སྒོ་དྲུང་དུ་བསླེབས་པ་དང་བུ་ཡང་བསུ་བར་ཡོང་བ་ལྷན་དུ་
འཛོམས་ཏེ། བུ་ཆུང་གིས་སྲས་མོ་ལ་ཕྱག་ཕེབས་གནང་བྱུང་ཟེར་རོ།།དེ་
ནས་ཁྱིམ་དུ་ཡོང་ནས་གསེར་གྱི་ཕོར་པ་ལ་ཟས་སྣ་ཅི་རིགས་དྲངས་ཏེ་
ཞལ་ཏ་མ་རྣམས་ཀྱིས་གླུ་གར་གྱི་རྩེད་མོ་སྣ་ཚོགས་བྱེད་པའི་དུས་ནམ་
ཕྱེད་ཙམ་དུ།མས་སྲས་མོ་དེ་བུ་ཆུང་གི་གཟིམ་ཁང་དུ་གཟིམ་བཅུག་གོ།
དེ་ནས་ཉིན་གཅིག་ཡབ་རྒྱལ་པོ་གསོལ་མགྲོན་ལ་གདན་འདྲེན་
ཞུས་པ་ལྟར་ཆིབས་བསྒྱུར་གནང་ཞིང་། ཁང་པའི་ཕྱི་ནང་བར་གསུམ་
ལ་ལེགས་པར་གཟིགས་ནས། ཁང་པ་འདི་ཤིན་ཏུ་ལེགས་ཀྱང་དཀར་
ཁུང་དྲ་བ་ཅན་དྲུག་རེའི་ནང་ནས་གཅིག་ལ་ཁྲ་མེད་པ་དེ་ཅི་ཡིན་
གསུངས་སོ། །ཨ་ལཱ་དཱི ན་གྱིས་རྒྱལ་པོ་ཁྱེད་ཀྱིས་བཟོ་པའི་དབུ་འདེམས་
གནང་ཚེ་ཁྲ་རྒྱན་ཕུལ་ཆོག་ཞུས་སོ། །དེ་ནས་རྒྱལ་པོས་གསར་བཟོ་བར་
དཀར་ཁུང་འདི་ལ་ཞིབ་པར་བལྟས་ནས་ཁྲ་རྒྱན་ལེགས་པར་འཛུགས་
དགོས་ཞེས་བཀའ་གནང་བས། བཟོ་པས་གསོལ་པར་འདི་འདྲ་བའི་
ནོར་བུའི་ཁྲ་ལོན་ཐབས་མེད་དོ་ཞུས་སོ། །རྒྱལ་པོས་ནོར་བུ་བདག་ལ་
ཡོད་གསུངས་ནས་གནང་ཡང་དེས་མ་འདངས། བློན་པོའི་ནོར་བུ་ཅི་
ཡོད་ཕུལ་བ་དེས་ཀྱང་མ་འདངས་ཤིང་བཟོས་ནས་ཟླ་གཅིག་སོང་ཡང་
ད་དུང་མ་ཚར་བས། ཉིན་ཞིག་ཨ་ལཱ་དཱིན་གྱིས་ཞུ་མར་ཕྱི་བདར་བྱས་
པ་དང་། མི་མ་ཡིན་དེ་ཐོན་པར་དཀར་ཁུང་ལ་ཁྲ་མེད་པ་རྣམས་གཞན་
ལྟར་ཡོད་པར་བྱེད་དགོས་སོ་ཞེས་ལབ་པ་དང་། སྐད་ཅིག་ཉིད་ལ་ཁྲ་
རྒྱན་གཞན་ལྟར་ཡོད་པར་བཟོས་སོ།།
དེ་ནས་ཡབ་རྒྱལ་པོས་གཟིགས་ཚེ་ཡ་མཚན་ཏེ་འཇིག་རྟེན་འདི་
ན་ཨ་ལཱ་དཱིན་ཁྱེད་ལས་ཡོན་ཏན་ཆེ་བ་མི་འདུག་ཅེས་བསྟོད་དོ། །དེ་
ནས་ཨ་ལཱ་དཱིན་ལྷ་ཁང་ནང་དུ་སྨོན་ལམ་འདེབས་པར་འགྲོ་བའི་ལམ་
དུ་ཡང་འཁོར་གཡོག་དང་། མི་ཚོགས་ལ་གསེར་ཊམ་གྱི་སྦྱིན་པ་གཏོང་
བའི་སྟོབས་འབྱོར་དང་བདེ་སྐྱིད་ཕུན་སུམ་ཚོགས་པར་ལོ་འགའ་སོང་།
མིག་འཕྲུལ་སྟོན་མཁན་དེའི་བསམ་པ་ལ་ཨ་ལཱ་དཱིན་དེ་ཤི་ཚར་ཡོད་
མེད་སྙམ་སྟེ་སྐྱེ་སྐར་བརྟགས་པའི་གབ་རྩིས་བརྩིས་པས་ཨ་ལཱ་དཱིན་མ་
ཤི་བར་རྒྱའི་ཡུལ་ཞིག་ན་ལོངས་སྤྱོད་གྱ་ནོམས་པར་བདེ་སྐྱིད་ངང་ལ་
གནས་ཡོད་པ་བབ་པས། མིག་འཕྲུལ་སྟོན་མཁན་དེ་སེམས་མ་བདེ་བས་
ལམ་སང་ཡུལ་དེ་རུ་སོང་ནས་ཨ་ལཱ་དཱི ན་གྱི་ཁང་པ་མཐོང་བ་ཙམ་གྱིས་
ཞུ་མར་ནང་ནས་ཐོན་པའི་མི་མ་ཡིན་གྱིས་འཕྲུལ་ལས་ལ་བརྟེན་ནས་
བཟོས་པ་ཤེས་ཏེ་ཁོང་ཁྲོ་ཤིན་ཏུ་ལངས་སོ། །
དེ་ནས་མིག་འཕྲུལ་སྟོན་མཁན་གྱིས་ཨ་ལཱ་དཱིན་གྱི་ཞུ་མར་དེ་
བདག་གི་ལག་པར་ཐེབས་ཚེ་ཁོ་དབུལ་པོར་འགྲོ་རྒྱུ་ཐག་ཆོད་བསམས་
ནས་ཞུ་མར་གར་ཡོད་མ་ཤེས་པར་མོ་རྒྱབ་པས་ཁྱིམ་དུ་ཡོད་པར་བབ་
བོ། དེའི་དུས་ཨ་ལཱ་དཱིན་རི་ལ་ཁྱི་ར་རྒྱག་ཏུ་སོང་སྐབས། མིག་འཕྲུལ་
སྟོན་མཁན་གྱིས་རག་ལས་བཟོས་པའི་ཞུ་མར་གསར་པ་འདི་ཚོ་དང་།
ཞུ་མར་རྙིང་སོང་རལ་རྡོལ་རྣམས་བརྗེ་ལེན་བྱེད་པ་ཡིན་ཞེས་གླུ་བླངས་
ནས་འགྲོ་སྐབས་ཁོའི་གཞུག་ལ་མི་ཚོགས་མང་པོ་ཡོང་སྟེ། མི་འདི་བླུན་
པོ་ལས་ཀྱང་བླུན་པོ་ཡིན་པས་ཞུ་མར་གསར་རྙིང་ཅི་ལ་བརྗེ་ལེན་བྱེད་
ཅེས་ཟེར་རོ། །མིག་འཕྲུལ་སྟོན་མཁན་དེས་དེ་བཞིན་གླུ་དབྱངས་ལེན་
བཞིན་ཕྱིན་པས་མི་མང་དང་བཅས། བུ་ཆུང་ཨ་ལཱ་དཱིན་གྱི་ཁང་གསར་
དང་ཉེ་བར་བསླེབས། བུ་ཆུང་གི་ཁྱིམ་ཐབ་སྲས་མོ་དེ་ཁོ་རང་གི་སྒོ་
འགྲམ་ན་བཞུགས་ཡོད་པར། ཞལ་ཏ་མ་ཞིག་ལ་མི་ཚོགས་མང་པོ་དེར་
འདུས་དོན་ཅི་ཡིན་གསུངས་སྐབས། མི་བླུན་པོ་ཞིག་གིས་ཞུ་མར་གསར་
རྙིང་བརྗེ་བ་ཡིན་ཞེས་གླུ་དབྱངས་ལེན་བཞིན་འགྲོ་གི་འདུག་པས་དེར་
ཐམས་ཅད་འདུས་པ་ཡིན་ཞུས་སོ། །ཡང་གཡོག་པོ་ཞིག་གིས་ང་ཚོའི་
གཟིམ་ཁང་གསར་པའི་ནང་དུ་ཞུ་མར་རྙིང་པ་མི་ལེགས་པ་ཞིག་འདུག་
ཞུས་པར། སྲས་མོ་དེས་ཞལ་ཏ་མ་ལ་ཁྱོད་ཀྱིས་ཞུ་མར་རྙིང་སོང་དེ་
བླངས་ནས་གསར་རྙིང་བརྗེ་བར་གྱིས་གསུངས་པ་ལྟར་ཞལ་ཏ་མས་ཀྱང་
ཞུ་མར་དེ་བརྗེས་སོ། །
དེ་ནས་མིག་འཕྲུལ་སྟོན་མཁན་དེ་མྱུར་བར་ཕྱིར་རང་ཕྱོགས་སུ་
འགྲོ་བའི་ལམ་ན་དགོང་མོའི་དུས་མུན་པ་བསྒྲིབས་པ་ན་ཞུ་མར་ལ་ཕྱི་
བདར་བྱས་པ་དང་། མི་མ་ཡིན་དེ་ཐོན་བྱུང་བར་ང་ལ་ཨ་ལཱ་དཱིན་གྱི་ཁང་
པ་ཕྱི་ནང་ནོར་རྫས་ཇི་ཡོད་ཐམས་ཅད་ངའི་ཡུལ་ཨཕ་རི་ཀར་འཕྲལ་
དུ་སྐྱོལ་ཞིག་ཟེར་རོ། སང་ནམ་ལངས་པ་དང་། ཨ་ལཱ་དཱིན་གཅིག་པུར་
ཉལ་ཡོད་པ་རྒྱལ་པོས་གཟིགས་ནས་དེ་འཕྲལ་བློན་པོ་ཞིག་ཆེད་འབོད་
ཀྱིས་ཨ་ལཱ་དཱིན་འཛིན་པར་བཏང་བས་བློན་པོ་དེས་ཨ་ལཱ་དཱིན་ཟེར་བ་
དེས་རྒྱལ་མཆོག་ཉིད་ངན་པས་དབུ་སྐོར་གྱི་མིག་འཕྲུལ་བྱས་པ་འདི་
ཉེས་ཚབས་ཤིན་ཏུ་ཆེ་བས་ད་ལྟ་ཉིད་དུ་དམག་དཔུང་འདུས་ཏེ་དམར་
གསོད་གཏོང་བར་མཛོད་ཅིག་ཅེས་ཞུས་ཤིང་དེ་འཕྲལ་དཔུང་ཚོགས་
ཡོང་སྟེ་ཨ་ལཱ་དཱིན་འཛིན་གསོད་བྱེད་ལ་ཉེ་བའི་སྐབས་དེར། མངའ་
འབངས་རྣམས་ནས་མི་འདི་དྲིན་ཅན་ཡིན་པས་བདག་ཅག་རྣམས་ཀྱི་
ཞུ་བར་དགོངས་ནས་མ་བསད་པར་གློད་པར་མཛོད་ཅིག་ཅེས་ཞུས་པ་
དང་། ཨ་ལཱ་དཱིན་གྱིས་ཀྱང་བདག་གསོད་པ་ལ་ཅི་ཉེས་ཞུ་དུས། རྒྱལ་
པོས། ཁྱོད་ཀྱི་བྱ་བ་གཡོ་ཅན་གྱི་ཁང་པ་འདི་ལ་ལྟོས་ཤིག་གསུངས། ཨ་
ལཱ་དཱིན་གྱིས་འདིའི་དོན་བདག་གིས་མ་ཤེས་ཀྱང་། ཞག་བཞི་བཅུའི་
ནང་ཚུན་དུ་ཁང་པ་དེ་སྔར་ནང་བཞིན་མ་གྱུར་ན་ངའི་སྲོག་ལ་བབ་
རུང་བྱ་ཐབས་བྲལ་བས་དེ་བར་རྒྱལ་པོས་བཀའ་འགྱངས་དགོངས་
ཡངས་གནང་བར་མཛོད་ཞུས་པ་བཞིན་དགོངས་པ་ཐོབ་བོ། །
དེ་ནས་ཨ་ལཱ་དཱིན་རྒྱལ་པོའི་ཕོ་བྲང་དུ་སོང་ཡང་བློན་པོའི་ཚོགས་
དང་ནང་འཁོར་བཅས་ནས་མཐོང་མ་འདོད་པས་མིག་ལོག་སྟོན་པ་
དང་ཁ་གཉེར་བ་སོགས་བྱས་རྐྱེན་གར་འགྲོ་འདི་འགྲོ་མེད་པར་ཆུ་མིག་
གཅིག་གི་འགྲམ་བརྒྱུད་འཕྲེད་ལམ་དོག་པོ་ཞིག་ནས་འགྲོ་དུས་སར་
འགྱེལ་བས། སྔོན་གྱི་ཚིགས་ཁེབས་དེ་རྡོ་ལ་བདར་བས་མི་མ་ཡིན་དེ་
བསླེབས་པར། ཨ་ལཱ་དཱིན་གྱིས་ངའི་ཁང་པ་དེ་གང་ན་ཡོད་ཀྱང་ད་ལྟ་
རང་སྔོན་གྱི་ས་ཆར་འཁྱེར་ཤོག་ལབ་པར། མི་མ་ཡིན་དེས། ང་ཞུ་མར་
གྱི་ཞབས་ཕྱི་མིན། ཁང་པ་གར་ཡོད་ངས་ཤེས་ཀྱང་འདིར་འཁུར་ཐབས་
ང་ལ་མེད། ངས་ཁྱེད་ཁང་པ་གང་ཡོད་ས་ལ་སྐྱེལ་ཆོག་ཟེར་ནས་སྐད་
ཅིག་ཉིད་ལ་ཨ་ལཱ་དཱི ན་ཨཕ་རི་ཀར་བསྐྱལ་ཏོ། །
ཨ་ལཱ་དཱི ན་ཁོ་རང་གི་ཁང་པ་དང་སྲས་མོ་ཡོད་པའི་དཀར་ཁུང་
འོག་ཏུ་བསླེབས་དུས་སྲས་མོའི་ཞལ་ཏ་མ་ཞིག་གིས་མཐོང་སྟེ་ཨ་ལཱ་
དཱིན་ཡིན་པར་ཤེས་ནས་སྲས་མོ་ལ་འདིར་གཟིགས་དང་ཞུས་པར་སྲས་
མོས་གཟིགས་པས་ཨ་ལཱ་དཱི ན་ལ་ཁང་མིག་འདིར་གསང་སྒོ་ཆུང་ངུ་ཞིག་
ཡོད་པས་དེའི་སྒོ་ངས་ཕྱེ་ཆོག་ཁྱེད་རང་དེ་ནས་ཕེབས་ཤོག་གསུངས་
པར། བུ་ཆུང་དེ་ནས་ཕྱིན་ཏེ་ཁྱོ་ཤུག་གཉིས་པོ་ཕྲད་པས་ཧ་ཅང་དགའ་
མགུ་རངས་སོ། །
དེ་ནས་བུ་ཆུང་གིས་ང་ཚོའི་ཞུ་མར་རྙིང་སོང་དེ་གར་ཡོད་དྲིས་
པས་སྲས་མོས་བྱ་བ་དེ་ལེགས་པོ་བྱུང་མ་སོང་ཟེར་ནས་འགྱོད་པ་བྱས་ཏེ་
ལབ་མ་ཕོད་པར། ཡང་བསྐྱར་དྲིས་པས། མིག་འཕྲུལ་སྟོན་མཁན་གྱིས་
ཨམ་ཕྲག་ནང་རྒྱུན་དུ་མ་བྲལ་བར་བཅུག་གོ་ཟེར་རོ། །
བུ་ཆུང་གིས་འདིའི་ཐབས་ང་ལ་ཡོད་པས་བདག་ལན་ཅིག་ཕྱིར་
འགྲོ་གི་ཡིན། དུས་ཤིག་ན་ངས་ཆ་ལུགས་མི་འདྲ་བར་བརྫུས་ནས་ཡོང་
གི་ཡིན་དེ་དུས་སྒོ་ལ་བརྡ་བྱུང་དུས་སྒོ་འབྱེད་ཅིག་ལབ་ནས་སོང་ངོ་།
།དེ་ནས་འགྲོ་བའི་ལམ་ན་མི་དབུལ་པོ་ཞིག་དང་ཕྲད་པས། དེའི་གོས་
ལྷམ་རལ་པ་དང་རང་གི་གོས་བརྗེས་ནས་གྲོང་ཁྱེར་གྱི་ཁྲོམ་དུ་སྨན་ཁང་
ལ་ཕྱིན། སྨན་འདི་ཞེས་བྱ་བ་ཉོ་གི་ཡིན་ཟེར་སྐབས་དེས་ཁོང་གི་གོས་
རལ་པོ་ལ་བལྟས་ཏེ་འདིའི་རིན་གོང་ཆེ་བས་ཁྱོད་ཀྱིས་ཉོ་མི་ཐུབ་བརྗོད་
སྐབས། ཨ་ལཱ་དཱིན་གྱིས་ཨམ་ཕྲག་ནས་གསེར་ཊམ་ཤ་སྟག་སྤྲད་དེ་སྨན་
ཉོས་ནས། སྲས་མོའི་དྲུང་དུ་འོངས་ཏེ་མིག་འཕྲུལ་སྟོན་མཁན་དེ་ཁྱེད་
ཀྱི་གཟིམ་ཁང་ནང་མགྲོན་དུ་བོས་ནས་ནམ་རྒྱུན་དང་མི་འདྲ་བའི་བརྩེ་
འཕྲུལ་བཤད་དེ་ཤིན་ཏུ་མགུ་ཚུལ་སྟོན་པར་མཛོད། ཁྱེད་རང་གིས་ཞལ་
དཀར་གཉིས་ཀྱི་ནང་ནས་གཅིག་ནང་ཨ་རག་དང་གཅིག་ནང་གཉིད་
ལོག་གི་སྨན་འདི་བཏབ་སྟེ་བྱིན་ལ་ཁོ་གཉིད་ཁུག་གི་རེད་ཅེས་བརྗོད་
དོ། །
ཨ་ལཱ་དཱིན་གྱིས་སྨྲས་པ་ལྟར་སྲས་མོས་བྱས་ནས་མིག་འཕྲུལ་སྟོན་
མཁན་དེ་གཉིད་ཆེན་ཁུག་ཅིང་ཤི་བར་གྱུར། དེའི་ཚེ་ཨ་ལཱ་དཱིན་ནང་
དུ་ཡོང་ནས་སྲས་མོ་གཞན་དུ་བཏང་། མིག་འཕྲུལ་སྟོན་མཁན་གྱི་ཨམ་
ཕྲག་ལས་ཞུ་མར་བླངས་ཏེ་ཕྱི་བདར་བྱས་པ་དང་། མི་མ་ཡིན་དེ་ཐོན་
པས། ཨ་ལཱ་དཱིན་གྱིས། ཁང་པ་འདི་སྔོན་གྱི་གནས་ཡུལ་དུ་ད་ལྟ་ལམ་
སང་སྐྱེལ་དགོས་ཟེར་བ་དང་། སྔོན་གྱི་ཡུལ་དུ་སྐད་ཅིག་ཉིད་ལ་བསྐྱལ་
ཞིང་དེའི་སང་ཉིན་ནམ་ལངས་པ་དང་། རྒྱལ་པོས་བུ་ཆུང་ཨ་ལཱ་དཱིན་
གྱི་ཁང་པ་སྔར་བཞིན་ཡོད་པ་མཐོང་ནས་ཤིན་ཏུ་དགའ་བ་བསྐྱེད་ཅིང་
དེ་མ་ཐག་ཏུ་ཡབ་དང་སྲས་མོ་བུ་ཆུང་བཅས་མཇལ་འཕྲད་གནང་ཤིང་
སེམས་ལ་དགའ་བ་ཆེན་པོ་བྱུང་ངོ་། །
དེ་ནས་མིག་འཕྲུལ་སྟོན་མཁན་དེ་ལ་གཅུང་པོ་ཤེས་པ་ཅན་དང་།
དཔའ་ཞིང་བརྟུལ་ཕོད་པ་ཞིག་ཡུལ་གཞན་ཞིག་ལ་ཡོད་པ།དེ་དང་སྤུན་
གཉིས་རྒྱུན་དུ་ཕན་ཚུན་གནས་ཚུལ་གྱི་ཡིག་འཕྲིན་སྐུར་བཞིན་ཡོད་
པར། མིག་འཕྲུལ་སྟོན་མཁན་དེ་ཤི་བ་ནས་འཕྲིན་གྱི་གནས་ཚུལ་རྒྱུན་
ཆད་དེ་ཡུན་རིང་ཙམ་སོང་དུས་དེར། གཅུང་པོ་དེ་དོགས་པ་སྐྱེས་ནས་
གབ་རྩེའི་རྩིས་བྱས་པས། གཅེན་པོ་མིག་འཕྲུལ་སྟོན་མཁན་དེ་ཨཕ་རི་
ཀར་རིགས་རུས་བཟང་པོ་ཞིག་གིས་བཙན་དུག་བླུད་དེ་བསད་པ་ཤེས་
སོ། །
དེ་ནས་མ་འགྱངས་པར་གཅུང་པོ་རྒྱ་ཡུལ་དུ་འོང་སྟེ་ཡང་བསྐྱར་
གབ་རྩེའི་རྩིས་བྱས་པས་གསོད་མཁན་བུ་ཆུང་ཨ་ལཱ་དཱི ན་དང་དེའི་ཁང་
པ་དང་བཅས་པའང་གར་ཡོད་ཤེས་ནས། ཡུལ་དེ་ལ་བཙུན་མ་ཞིག་
རྒྱུན་དུ་རི་ཁྲོད་འགྲིམས་ནས་བཞུགས་ཏེ། གཟའ་ཉི་མ་དང་པ་སངས་
གཉིས་ལ་གྲོང་ཁྱེར་དེའི་ཁྲོམ་དུ་ཕེབས་ནས། ནད་ཀྱིས་མནར་བ་ཐམས་
ཅད་ལ་ཕྱག་གིས་རེག་པ་ཙམ་གྱིས་ནད་ལས་ཐར་བར་བྱེད་པས་བཙུན་
མ་དེ་འབྱོན་དུས་མི་ཀུན་འདུས་ནས་གུས་བཏུད་བྱེད་པ་ཁོས་མཐོང་སྟེ།
འདིས་བདག་ལ་རོགས་ཤིག་བྱས་ཡོང་སྙམ། ཡང་ཁོས་འདི་ལ་རོགས་
བཅོལ་ཀྱང་རོགས་བྱེད་པ་དཀའ། དེ་ལས་འདི་བསད་དེ་འདིར་བརྫུས་
ཏེ་མགོ་སྐོར་བཏང་ན་དགའ་བསམས་ནས། རི་ཁྲོད་དུ་སོང་ནས་བཙུན་
མ་དེ་བསད། གདོང་ཁེབས་དང་གོས་ཕྲེང་ཕྱག་མཁར་བཅས་བཙུན་མ་
ཇི་བཞིན་བྱས་ཏེ་ཁྲོམ་དུ་འོངས་སོ། །
མི་ཀུན་གྱིས་རྗེས་སུ་འབྲངས་ཤིང་ཨ་ལཱ་དཱིན་གྱི་མནའ་མས་ཀྱང་
མཐོང་སྟེ་ཞལ་ཏ་མ་ཞིག་ལ་བཙུན་མ་ཡ་མཚན་ཅན་དེ་འདིར་འདྲེན་
ཞུས་གསུངས་པ་དང་། བཙུན་མ་དེར་བྱོན་དུས། སྲས་མོས་བཙུན་མ་
ཆེན་མོ་འདིར་བྱོན་པ་ལེགས། བྱིན་རླབས་འབྱུང་ཕྱིར་མཛོད་མིག་
གང་དགྱེས་ཞིག་ལ་བཞུགས་མཛོད་ཅེས་གསུངས་ནས་ཁང་མིག་རེ་རེ་
བཞིན་བསྟན་པ་དང་། བཙུན་མ་དེས་ཁང་མིག་ཆུང་ངུ་ཞིག་ལ་འདི་
ལེགས་སོ་ཟེར་ནས་བསྡད་དོ། །
དེ་ནས་སྲས་མོས་བཙུན་མ་ལ་གསོལ་བ་བཞེས་པར་ཕེབས་ཞུས་
པས། ཁོས་གདོང་ཁེབས་ཕྱེ་ན་བདག་ཕོ་གདོང་ཡིན་པར་ཤེས་འགྲོ་
སྙམ་ནས། བདག་གིས་བག་ལེབ་དང་ཤིང་འབྲས་སོགས་བཟས་ན་
བཙུན་མའི་གདམས་པ་དང་འགལ་བས་བཟས་ན་མི་འགྲིག་ལབ་བོ།
།དེ་ནས་ཁོས་ཁྱེད་ཀྱི་ཁང་པ་འདི་ལ་སྐྱོན་ཅི་ཡང་མེད་ཅིང་ལེགས་པོ་
འདུག་ཀྱང་། མ་ཚང་བ་སྣ་ཅིག་འདུག་པས་དེ་ཞུས་ན་ཁྱེད་དགོངས་པ་
མ་འཚོམས་ཤིག །དེ་གང་ཡིན་ཟེར་ན་བྱ་ཆེན་པོ་མི་ཙམ་ཡོད་པ་དེའི་
སྒོ་ང་ཕོ་བྲང་དཀྱིལ་དུ་འཕྱར་དགོས་པས་དེ་མི་ཚང་བ་འདུག་ལགས་
ཟེར་རོ།
དེ་ནས་སྲས་མོས། འདིའི་དོན་གང་ཡིན། བྱ་ཆེན་དེ་གང་དུ་མཆིས་
ལགས་ཞུས་སོ། །བྱ་དེ་རི་ཆེན་པོའི་རྩེར་ཡོད་ཅིང་དེའི་སྒོ་ང་དེ་ས་ཚད་
ཐིག་ཚད་མཁན་གྱིས་ཁྱོད་ལ་འབུལ་ལོ་ཟེར་ནས་སོང་ངོ་།།
དེའི་རྗེས་སུ་བུ་ཆུང་ཨ་ལཱ་དཱིན་དེ་ལ་ཕེབས་པ་དང་། སྲས་མོས་ཁང་
པ་འདིར་ཡོན་ཏན་མ་ཚང་བ་མེད་བསམས་ཀྱང་བཙུན་མ་ཆེན་མོས་བྱ་
སྒོང་དེ་བཞིན་དགོས་ཚུལ་གསུང་གི་འདུག་ཞེས་སྨྲས་པར། ཨ་ལཱ་དཱིན་
གྱིས། བྱ་སྒོང་དེ་ངའི་མཛེས་མ་ཁྱོད་ཀྱི་ཡིད་ལ་འདོད་ན་སླའོ། བདག་
གིས་ལེན་པར་འགྲོ་ཆོག་ཅེས་གསུངས་ནས། ཁོ་རང་གི་ཉལ་ཁང་དུ་
སོང་ནས་ཞུ་མར་ལ་ཕྱི་བདར་བྱས་པ་དང་། མི་མ་ཡིན་དེ་ཐོན་པར་བྱ་
ཆེན་གྱི་སྒོ་ང་དགོས་ཚུལ་གསུངས་པས་མི་མ་ཡིན་དེ་ཤིན་ཏུ་ཁྲོས་ཏེ་
ཁང་པ་དང་ས་སོགས་གཡོས་ནས་སྨྲས་པ། འདི་ཁྱེད་རང་གིས་ཤེས་
བཞིན་བརྗོད་ན། ཁྱོད་རང་ཁྱོ་ཤུག་གཉིས་ཁང་པ་བཅས་རྩ་མེད་གཏོང་
དགོས་འདུག །བཙུན་མས་བསླབས་པ་དང་། བསླུ་འདྲིད་མཁན་གྱིས་
ལབ་པ་ལ་ཉན་ན། རྗེས་སུ་ཁྱོད་རང་ཁྱོ་ཤུག་གཉིས་ཀ་གསོད་རྒྱུ་ཡིན་ནོ་
ཟེར་ནས་གར་སོང་ཆ་མེད་དུ་སོང་ངོ་། །
དེ་ནས་ཨ་ལཱ་དཱིན་ཕྱིར་ཁྱིམ་ལ་ཡོང་ནས་བསམ་བློ་ཞིབ་ཏུ་བཏང་
སྟེ་ན་བའི་ཚུལ་བྱས་སོ། །བཙུན་མ་དེ་གདན་དྲངས་ན་མ་གཏོགས། ང་
ཁམས་མ་བདེ་བས་དྲག་པ་མི་འདུག་ཅེས་གསུངས་པ་བཞིན་བཙུན་མ་
གདན་དྲངས་དུས།བཙུན་མ་དེས་ཨམ་ཕྲག་ནང་དུ་གྲི་ཆུང་ཞིག་བཅུག་
ནས་ཨ་ལཱ་དཱིན་གསོད་དགོས་བསམ་བཞིན་ནད་པའི་དྲུང་དུ་བསླེབས་
པ་དང་། ཨ་ལཱ་དཱིན་གྱིས་ཀྱང་དོན་རྟོགས་ཏེ་བཙུན་མའི་ལག་པ་ནས་
བཟུང་ཞིང་། ཨམ་ཕྲག་ནང་གི་གྲི་ཕྲོག་སྟེ་བཙུན་མ་ཁོ་རང་ལ་བཙུགས་
ནས་བསད་དོ། །
དེའི་དུས་སྲས་མོ་དེས་ཀྱི་ཧུད། ཁྱོད་ཀྱིས་བཙུན་མ་དམ་པ་ཉེས་པ་
གང་ཡང་མེད་པ་དེ་བསད་པ་མི་རིགས་སོ་ལབ་པས། བུ་ཆུང་གིས་བསླུ་
འདྲིད་མཁན་འདིའི་གདོང་ཁེབས་ཕྱེ་དང་དེ་ནས་ཤེས་ཡོང་། འདི་མིག་
འཕྲུལ་སྟོན་མཁན་གྱི་གཅུང་པོ་རེད། འདིས་བཙུན་མ་བསད་ནས་དེའི་
ཆས་གྱོན་སྟེ་ང་གསོད་ཕྱིར་ཐབས་ཀྱིས་བསླུ་བར་ཡོང་བ་རེད་ཅེས་ལབ་
ནས་གདོང་ཁེབས་ཕྱེ་བ་དང་ཀུན་གྱིས་ཤེས་ཏེ་ཡིད་ཆེས་སོ། །
དེ་ནས་མིག་འཕྲུལ་སྟོན་མཁན་སྤུན་ཟླ་གཉིས་པོ་མེད་པར་བྱས་
ནས་ལོ་འགའ་ཞིག་ལོན་པའི་ཚེ། ཡབ་རྒྱལ་པོ་ཡང་སྐུ་གཤེགས་རྗེས་ཨ་
ལཱ་དཱིན་གྱིས་ཆབ་སྲིད་བཟུང་བས་སྲས་ཀྱང་མང་དུ་འཁྲུངས་ཤིང་དེའི་
མི་རྒྱུད་ནས་རྒྱལ་རབས་མང་པོ་བྱུང་ངོ་། །
གཞན་ཕན་སེམས་ནི་བདེ་བའི་རྒྱུ། །
མ་རུངས་རང་གཅེས་སྡུག་གི་གཞི། །
ཨ་ལཱ་དཱིན་དང་སྒྱུ་མ་མཁན། །
ཕན་གནོད་སེམས་ཀྱི་འབྲས་བུར་ལྟོས། །
ཨ་ལེ་སྦ་སྦ་དང་རྐུན་མ་བཞི་བཅུའི་སྒྲུང་།
༄། །སྔོན་ཏ་ཟིག་ཡུལ་གྱི་གྲོང་ཁྱེར་ཞིག་ན་བུ་སྤུན་གཉིས་ཡོད་པ་ལས་
ཆེ་བའི་མིང་ལ་ཀ་སིམ་དང་། ཆུང་བར་ཨ་ལེ་སྦ་སྦ་ཟེར། །ཀ་སིམ་གྱི་
ཆུང་མ་འབྱོར་ལྡན་གྱི་ཁྱིམ་ནས་ཡིན་པས་རྒྱུ་ཆེ། ཨ་ལེ་སྦ་སྦའི་ཆུང་མ་
ཁྱིམ་ཚང་དབུལ་པོ་ཞིག་ནས་ཡིན་པས་ཁོང་གཉིས་དབུལ་ཞིང་ཕོངས་
པས་ཤིང་བཙོངས་ནས་འཚོ་བ་སྐྱེལ་གྱི་ཡོད་དོ།
ཉིན་གཅིག་ཨ་ལེ་སྦ་སྦ་ལ་བོང་བུ་གསུམ་ཡོད་པ་དེ་དེད་ནས་ཤིང་
འཐུ་བར་ཕྱིན་ཏེ་ཤིང་བོང་བུར་བཀལ་མཚམས་སུ་ཐལ་འཚུབ་ཆེན་
པོ་ཞིག་བྱུང་བས། ཨ་ལེ་སྦ་སྦའི་བསམ་པར་ཇག་པ་མང་པོ་ཞིག་ཡོང་
བ་ཡིན་ནམ་སྙམ་སྟེ་བོང་བུ་རྣམས་བོར་ཏེ་བྲག་ཐོག་ཡོད་པའི་ཤིང་
སྡོང་རིང་པོ་ཞིག་ལ་འཛེགས་ཏེ་ལོ་མའི་གསེབ་ཏུ་ཡིབ་ནས་ལྟ་དུས།
གོ་མཚོན་ཐོགས་པའི་ཇག་པ་བཞི་བཅུ་བསླེབས་ཡོད་ཅིང་ཁོ་ཚོས་རྟ་
རྣམས་ཤིང་ལ་བཏགས་ཏེ་རྟ་ཆག་རེ་བྱིན། ཁལ་ལྗིད་པོ་སར་ཕབ་ནས་
བསྡད་ཡོད་པ་མཐོང་ངོ་། །ཨ་ལེ་སྦ་སྦའི་བསམ་པར་འདི་ཚོར་གསེར་
དངུལ་མང་པོ་ཡོད་བཟོ་རེད། ད་ལྟ་ངལ་གསོ་བ་ཡིན་པ་འདྲ། འདི་ཚོས་
གང་བྱེད་ལྟའོ་སྙམ་མོ། །
དེ་ནས་ཇག་དཔོན་དེས་སྔགས་ཤིག་བགྲངས་ནས་སྒོ་འབྱེད། སྒོ་
འབྱེད་ཟེར་བ་དང་ཆབས་ཅིག་ཤིང་འོག་གི་བྲག་སྒོ་དེ་རང་བཞིན་
གྱིས་ཕྱེ་བ་དང་ཁོ་ཚོ་དེའི་ནང་འཛུལ་རྗེས་ཇག་དཔོན་དེ་ཡང་རྗེས་སུ་
ཞུགས་ནས་སྒོ་རྒྱབ་བོ། ད་དུང་ཨ་ལེ་སྦ་སྦ་མར་བབ་མི་ཕོད་པར་མིག་
ཕར་ཚུར་བལྟས་སོ། དེ་ནས་ཇག་པ་རྣམས་ཆུ་ཚོད་གཅིག་ཙམ་ནས་
ཨ་ལེ་ཕྱིར་ཐོན་ཏེ་རང་རང་གི་རྟར་བཞོན་ཏེ་ཕྱིར་ལོག་སོང་བ་དང་།
སྦ་སྦ་མར་བབ་སྟེ་ཇག་དཔོན་ལྟར་སྒོ་འབྱེད་པའི་སྔགས་བཟླས་པས་
བྲག་སྒོ་དེ་ཕྱེ་བ་དང་ནང་དུ་འཛུལ་ནས་བལྟས་པས། བྲག་ཕུག་དེ་ཆེ་
ཞིང་ཁད་ཡངས་ལ་གསལ་ཆ་ཆེ་བ་དང་། དེའི་ནང་རོ་བཅུད་ལྡན་པའི་
ཁ་ཟས་སྣ་ཚོགས་དང་། ཟ་འོག་སོགས་དར་གོས་ཆེན་གྱི་དོ་པོ། གསེར་
དངུལ་དང་སྒོར་མོ་ཡོད་པའི་སྒམ་མང་པོ་མཐོང་ངོ་། །
གསེར་སྒོར་གྱི་སྒམ་ཁ་ཤས་བོང་བུར་བཀལ་ཏེ་ཁོ་རང་གི་ནང་ལ་
འབྱོར་ནས་སྒོ་བཅད། སྒམ་ཁ་ཕྱེ་བ་དང་སྐྱེ་དམན་དེ་སེམས་ཧ་ཅང་
དགའ་ནས་དངུལ་འདི་རྣམས་རྩི་དགོས་ཟེར་བས། ཨ་ལེ་སྦ་སྦས་དངུལ་
རྩི་མི་དགོས། ད་རུང་དངུལ་མང་བས་དོང་ནང་བླུག་པ་དགའ་ཟེར་
བས། ཆུང་མས་དེ་མི་ལེགས་གཅེན་པོའི་ནང་ནས་འཇལ་ཆས་གཡར་
འོང་ཞེས་སོང་བར། དེའི་ཆུང་མ་སེམས་ངན་པས་གང་འཇལ་རྒྱུ་ཡིན་
པ་ཤེས་ཕྱིར་བྲེའི་འོག་ཏུ་མར་སྦྱར་ནས་གཡར་བ་ལ་ཨ་ལེའི་ཆུང་མས་
འཇལ་གྲངས་ཟིན་ནས་ཕྱིར་སྐྱེལ་སྐབས། གཅེན་གྱི་ཆུང་མས་བྲེའི་
འོག་ལ་གསེར་སྒོར་འབྱར་ཡོད་པ་མཐོང་བས་ཁོང་གཉིས་དབུལ་པོ་ག་
ལ་ཡིན། གསེར་བྲེ་ལ་འཇལ་རྒྱུ་འདུག་སྙམ་ནས་ཕྲག་དོག་སྐྱེས་སོ། །
ཀ་སིམ་ཚོང་ཁང་ནས་ཡོང་དུས་སྐྱེ་དམན་གྱིས་ཁྱོད་ཕྱུག་པོ་བདེ་
སྐྱིད་ཅན་ཡིན་མ་བསམས་ཤིག །ཨ་ལེ་སྦ་སྦ་ནི་གསེར་སྒོར་གྲངས་
མ་ཟིན་པས་བྲེ་རུ་འཇལ་གྱིན་འདུག་ན་བྲེ་འོག་འདིར་གཟིགས་དང་
བྱས་པས་ཀ་སིམ་ཡང་ཕྲག་དོག་མི་བཟོད་པ་སྐྱེས་ནས་གཉིད་ཀྱང་མ་
ཁུག །སང་སྔ་བར་ཀ་སིམ། ཨ་ལེ་སྦ་སྦའི་རྩར་ཕྱིན་ནས། ཁྱོད་བཟའ་
ཚང་གཉིས་དབུལ་སྙམ་ཡང་། གསེར་སྒོར་མང་བས་བྲེ་ལ་བཅལ་བའི་
རྟགས་བྲེ་མཐིལ་ལ་གསེར་སྒོར་འབྱར་བ་མཐོང་བྱུང༌། དེ་ཁྱོད་ལ་གང་
ནས་ཐོབ་ཅེས་དྲིས། ཨ་ལེ་སྦ་སྦ་ནི་སེམས་རྒྱུད་དྲང་ཞིང་བཟང་བས་
བྱུང་ཚུལ་གྱི་ལོ་རྒྱུས་རྣམས་སྔགས་དང་བཅས་པ་ཞིབ་པར་སྨྲས་པ་དང་།
ཀ་སིམ་ཕྱིར་སོང་ནས་དྲེལ་བཅུར་སྒམ་སྟོང་པ་མང་དག་བཀལ་ཏེ་ཉིན་
ཞག་གཉིས་སོང་ནས་བྲག་ཤིང་སོགས་ངོས་བཟུང་། སྒོ་འབྱེད་པའི་
སྔགས་བཟླས་ཤིང་ནང་དུ་སོང་ཞིང་སྒོ་བཅད་ནས་བལྟས་པས། དངོས་
པོ་རྣམས་གཅུང་གིས་སྨྲས་པ་ལྟར་ཡོད་པ་མཐོང་ནས། ད་ང་འབྱོར་པ་
གཅུང་ལས་ལྷག་པ་འོང་སྙམ། འདོད་རྔམས་ཆེན་པོས་བརྒྱུགས་ཤིང་
གསེར་དངུལ་སོགས་རིན་ཆེན་རིགས་དང་། དར་གོས་ཆེན་བཅས་
འདོད་པའི་རིགས་ཐམས་ཅད་སྒོ་འགྲམ་དུ་སྤུངས་ཏེ། ལམ་སང་སྒོ་
འབྱེད་པར་བརྒྱུགས་ཀྱང་སྔགས་དེ་བརྗེད་ནས་སྒོ་མ་ཕྱེ་བས་བསམ་བློ་
ཇི་ལྟར་བཏང་ཡང་མ་དྲན། ཡར་མར་འགྲོ་སྐབས་ཤིག་ན་དྲན་ཏེ་གསུམ་
བཞི་བཏོན་ཀྱང་མ་ཕྱེ་བས་བྱ་ཐབས་བྲལ་ནས་ལུས་པས་ཅུང་ཟད་ཅིག་
ན་ཇག་པ་རྣམས་འབྱོར་བས། བྲག་སྒོའི་མདུན་དུ་དྲེལ་དང་། སྒམ་
སྟོང་སོགས་བཞག་ཡོད་པ་མཐོང་ནས་དོགས་ཟོན་གྱིས་གྲི་ཤུབས་ནས་
གྲི་ཕྱིར་བཏོན་ཏེ་སྒོ་ཕྱེ་མ་ཐག །ཀ་སིམ་ཕྱིར་ཐོན་ཡོང་བས་ཇག་པས་
གྲི་བརྒྱབ་ནས་བསད་དེ་རོ་དུམ་བུ་བཞིར་བཟོས་ཏེ་ཤིང་རྩེར་གཉིས་རེ་
བཏགས་ནས་བཞག་གོ།
ཇག་པ་རྣམས་ནང་དུ་སོང་ནས་འཕྲོག་བཅོམ་བྱས་པའི་ཚོང་ཟོག་
དངོས་པོ་ཚང་མ་བྲག་ཁུང་ནང་བཞག་ཏེ་ཕྱིར་སོང་ངོ་། དེ་ནས་དགོང་
མོའི་དུས། ཀ་སིམ་གྱི་ཆུང་མ་ཨ་ལེ་སྦ་སྦའི་སར་འོངས་ཏེ། ཀ་སིམ་མ་
འོངས་པས་ཡིད་མ་བདེ་བས་ཅི་ཡིན་ལྟ་བར་འགྲོ་རོགས་ལབ་བོ། ཨ་
ལེ་སྦ་སྦ་ནམ་ཕྱེད་ཙམ་ལ་བོང་བུ་གསུམ་དེད་ནས་ཕྱིན་ཏེ་བྲག་སྒོའི་
འགྲམ་དུ་ཁྲག་ཐིགས་མཐོང་བས་རྟགས་མ་ལེགས་སོ་སྙམ་ནས་སྒོ་ཕྱེ་
ནས་ནང་དུ་འགྲོ་སྐབས།ཀ་སིམ་གྱི་རོ་དུམ་བུར་གཏུབས་ནས་ཤིང་རྩེར་
བཏགས་ཡོད་པ་མཐོང་བས་འཇིགས་སྐྲག་བྱུང་ངོ་།
དེ་ནས་གཅེན་གྱི་རོ་དུམ་རྣམས་ཕྱོགས་གཅིག་ཏུ་བསྡུས། རས་
ཀྱིས་བཏུམས་ཏེ་བོང་བུ་ལ་བཀལ། བོང་བུ་གཉིས་ལ་གསེར་དངུལ་དོ་
པོ་བཀལ་བའི་ཕྱི་རུ་ཤིང་གིས་བཀབ་ཏེ་གྲོང་ཁྱེར་ལ་སོང་ཞིང་གསེར་
བཀལ་བའི་བོང་བུ་ཁོ་རང་གི་ཁྱིམ་དུ་བསྐྱལ། གཅེན་པོ་འདས་པའི་
ཁང་སྒོར་བརྡ་བྱས་པ་དང་། གཡོག་མོས་སྒོ་ཕྱེ་བས། ཨ་ལེ་སྦ་སྦས་
གཡོག་མོ་ལ་ཞིབ་ཆའི་གཏམ་རྣམས་དྲང་པོར་བཤད་ཅིང་རོ་འདི་ཞག་
ཤས་ཉར་ཚགས་བྱས་ནས། དེ་ནས་གཅེན་པོ་ནད་ཚབས་ཆེན་ན་བ་
དང་། ནད་ཇི་ལོད་ཇི་ལོད་དུ་སོང་ནས་ཤི་ཚུལ་ཟེར་བ་མ་གཏོགས་ལོ་
རྒྱུས་རྣམས་མ་ལབ་ཞེས་ཟེར་ནས་ཁང་པར་ལོག་གོ།
དེ་བཞིན་གཡོག་མོ་དེས་ཀྱང་ཆུང་མ་ལ་སྨྲས་སོ། །དེའི་ཕྱི་ཉིན་
ནམ་ལངས་པ་དང་། གཡོག་མོ་དེ་སྨན་ཁང་དུ་སོང་ནས་སྦྱིན་བདག་ཀ་
སིམ་ནད་ཚབས་ཤིན་ཏུ་ཆེ་བས་སྨན་སྟེར་རོགས་གནང་ཞེས་བླངས་སོ།
།ཡང་དགོང་དྲོའི་དུས་འཆི་ལ་ཉེ་བས་སྨན་ཞིག་གནོངས་ཞེས་བླངས་སོ།
།ཏོག་ཙམ་ནས་ཀ་སིམ་ཤི་ཚར་ཞེས་ངུ་སྐད་ཆེན་པོས་མྱ་ངན་བྱས་སོ།
དེའི་ནུབ་མོ་ཆུང་མས་གཡོག་མོ་ལ་ལྷམ་མཁན་ལ་གསེར་སྒོར་གསུམ་
སྤྲད་དེ་སྡོད་གནས་ལམ་རྒྱུས་སོགས་མ་ཤེས་པ་བྱས་ནས་ཁྲིད་ཤོག་ཟེར་
བ་བཞིན་ལྷམ་མཁན་ལ་མིག་རས་བཀབ་ནས་ཁྲིད་དེ་ནང་དུ་བསླེབས་
པ་དང་མིག་རས་ཕུད་དོ། ཚེམ་བུ་བས་རོ་དུམ་རྣམས་སོ་སོར་བཙེམས་
ནས་སྦྱར་ཟིན་རྗེས་ཁོ་པར་གསེར་སྒོར་གསུམ་སྤྲད་དེ་སྔར་གྱི་གནས་སུ་
བསྐྱལ་ཏོ། །
དེ་ནས་རོ་དེ་ཆུས་བཀྲུས་ཏེ་དྲི་བཟང་བྱུག་རས་ཀྱིས་བཏུམས་རྗེས་
གྲོགས་རྣམས་ཀྱིས་སྒམ་ནང་ལ་བཅུག་སྟེ་འཁུར་དུས་བླ་མས་སྨོན་ལམ་
འདེབས་ཅིང་ཨ་ལེ་སྦ་སྦས་གཡོག་དང་ཆུང་མ་བཅས་ཁང་པའི་ནང་མྱ་
ངན་བྱས་ནས་ངུས་སོ། །
དེ་ནས་ཨ་ལེ་སྦ་སྦས་སྐབས་ཤིག་ན་གཅེན་པོ་ཤི་བའི་ཁང་པར་
མཚན་མོར་དོང་བྲུས་ཏེ་གསེར་དངུལ་སོགས་དངོས་ཆས་བཟང་རིགས་
རྣམས་དེར་འོར་ནས་སྦས། དེ་ནས་གཅེན་པོའི་ཆུང་མས་ཚོང་ཁང་ཡོད་
པ་དེ་ཨ་ལེ་སྦ་སྦའི་བུ་ལ་བྱིན་ནོ། །
ཡང་ཇག་པ་མི་ཚོགས་ཕྱིར་ཁོར་ཏེ་བྲག་ཁུང་ནང་དུ་བསླེབས་པ་
དང་། རོ་འཕྱང་བ་ཡང་མེད། གསེར་མང་པོ་ཁྱེར་བ་ཡང་ཤེས། འདིར་
ཤིང་དང་བྲག་ཁུང་སོགས་ཤེས་པའི་མི་གཅིག་ཡོད་པ་འདུག །དེ་ཤེས་
ཐབས་ལ་ཅི་བྱེད་དགོས་ཞེས་གྲོས་མོལ་བྱེད་སྐབས་ཇག་དཔོན་གྱིས་
སྨྲས་པ། སྔོན་མི་བསད་པ་དེ་ལ་འདི་ན་ཐམས་ཅད་རྒྱུས་ཡོད་པའི་
གྲོགས་ཤིག་འདུག་པས་མི་གཅིག་ཆ་ལུགས་མི་འདྲ་བ་བྱས་ཏེ་རྣ་ཉན་
ཉུལ་མ་ལ་སོང་ཞིག །དེས་རྩད་མ་ཆོད་ན་སྲོག་ཐོག་གཏོང་ངེས་ཡིན་
ཞེས་ལབ་ནས་བཏང་ངོ་། །
དེ་ནས་ཇག་མི་ཉུལ་མཁན་དེས་ཁྲོམ་དུ་ཡར་འགྲོ་མར་འགྲོ་བྱེད་
དུས་ཚོང་ཁང་གཅིག་ནང་ལྷམ་བཟོ་བ་ཞིག་མཐོང་། ཇག་པས་ཁྱེད་ཀྱི་
མིག་དམར་པོར་གྱུར་འདུག་ཀྱང་དཀའ་ཚེགས་ཅན་གྱི་ལས་འདི་འདྲ་
བྱེད་ཐུབ་བམ་ཞེས་ལབ་བོ། ལྷམ་མཁན་དེས་ངའི་མིག་དམར་པོ་གྱུར་
རྐྱེན་ནི་ཁ་སང་ངས་རོ་དུམ་བུ་བཏང་བ་སྦྲེལ་བ་ཡིན་ཟེར་བས། རོ་དུམ་
བུར་བཏང་བ་སྦྲེལ་ས་དེ་ག་པར་རེད་དམ་ཞེས་དྲིས་པར། ལྷམ་བཟོ་བས་
ངས་ལབ་ཀྱི་མིན་ཟེར་བར། མི་དེས་གསེར་སྒོར་གཅིག་ལྷམ་བཟོ་བའི་
ལག་ཏུ་བཞག་སྟེ་འདི་ལབ་ན་སྐྱོན་མེད། དེའི་ཁང་པ་བདག་ལ་སྟོན་
ཞིག་ཅེས་སྨྲས་པས་མི་རྒན་དེས་དེ་དུས་ངའི་མིག་ལ་རས་བཀབ་ནས་
ཁྲིད་པས་བདག་གིས་ཅི་ཤེས། ཡང་ཇག་པ་དེས་བདག་གིས་ཀྱང་དེ་
བཞིན་བཀབ་སྟེ་ཁྲིད་ན་ཚོད་ཙམ་ཤེས་མི་ཡོང་ངམ། ཡང་ལྷམ་མཁན་
དེས་བདག་གིས་ལམ་གང་ཡིན་མི་ཤེས་ཟེར་བར། ད་དུང་དབུ་ཚུགས་
གིས་ཁྲིད་དེ་སོང་སོང་ནས་མཐར་ཐུར་ཞིག་བརྒལ་བ་དང་། ལྷམ་བཟོ་
བས་ཁང་པ་ཡོད་ས་དེ་འདི་མཚམས་རེད་ཟེར་བ་དང་། ཇག་པ་དེས་སྒོ་
ལ་ས་དཀར་གྱི་རྟགས་ཤིག་བྱས་སོ། །ལྷམ་བཟོ་བར་ཐུགས་རྗེ་ཆེ་་ཞུས་
ནས་སོང་ངོ་། །
དེ་ནས་གཡོག་མོ་ཁྲོམ་ལ་དོན་ཅུང་ཟད་ཆེད་དུ་སོང་ནས་ཕྱིར་ཡོང་
དུས་སྒོ་ལ་ས་དཀར་གྱི་ཁྲམ་རྒྱབ་ཡོད་པ་དེ་མཐོང་ནས་རྟགས་འདི་ངན་
པ་ཞིག་འདུག་གོ་སྙམ་སྟེ་དེ་དང་མཚུངས་པའི་རྟགས་སྒོ་ཐམས་ཅད་ལ་
བྲིས་སོ། །དེ་ནས་ཇག་མི་ཉུལ་མཁན་དེ་ཇག་དཔོན་དྲུང་དུ་སོང་ནས་
བདག་གིས་ཁྱེད་ཀྱི་གསུངས་དོན་ངོས་ཟིན་བྱུང་ལགས་ཞུས་པར། ཇག་
དཔོན་དེས་ལེགས་བྱུང་། ད་ཁྱོད་ཚོ་ཇག་མི་གཉིས་རེ། གཉིས་རེ་གྲོང་
ཁྱེར་དུ་མཚོན་ཆ་རྣམས་སྦས་ཏེ་སོང་། ངས་རྗེས་སུ་ས་རུབ་དུས་ཉུལ་མི་
ཁོ་ཁྲིད་ནས་ཡོང་ཆོག་ལབ་པ་བཞིན་སྔ་རྗེས་ཀྱིས་སོང་བས། ཉུལ་མས་
སྒོ་འགྲམ་དེར་ཁྲིད་ནས་འདི་རེད་ཞུས་པས། ཇག་དཔོན་དེས་ལྟ་ཞིབ་
བྱེད་དུས། གཡས་གཡོན་སྒོ་ཚང་མ་ལ་ཡང་རྟགས་དེ་བཞིན་མཐོང་བས་
འདི་ངོས་ཟིན་ཚུལ་མི་ལེགས་སོ་ཟེར་ནས་ཇག་མི་གྲོང་ཁྱེར་དུ་ཡོད་པ་
རྣམས་བསྡུས་ཏེ་ཐམས་ཅད་འཛོམས་པ་དང་ཉུལ་མ་དེའི་སྐེ་བཅད་དོ། །
དེ་ནས་ཡང་། ཇག་པ་གཅིག་གིས་ཁོ་བོ་འགྲོའོ་ཟེར་ནས་སོང་བས།
དེ་ཡང་ལྷམ་བཟོ་བ་དང་ཕྲད་ནས་སྔར་ལྟར་སྒོ་ལ་ས་དམར་གྱི་ཁྲམ་
རྟགས་བྲིས་ཏེ་ཕྱིར་ལོག་ཙམ་ན། གཡོག་མོ་ཁྲོམ་ནས་ཕྱིར་ཡོང་དུས།
ཁྲམ་རྟགས་བྲིས་པ་མཐོང་། དེ་འདྲ་བ་སྒོ་ཚང་མ་ལ་ཡང་བྲིས་སོ། །
ཇག་པའི་ཉུལ་མི་དེས་སྔོན་བཞིན་ཞུས་ཏེ་ཇག་པ་བྱིངས་སྔོན་དང་།
ཇག་པའི་དཔོན་པོ་ཁོང་གཉིས་མཇུག་ཏུ་སོང་ནས་སྒོ་བསྟན་པས་རྟགས་
དེ་བཞིན་སྒོ་ཐམས་ཅད་ལའང་ཡོད་པར་མཐོང་བས། ཇག་དཔོན་ཁོ་
ཤིན་ཏུ་ཁྲོས་ཏེ། ཇག་པ་རྣམས་ཕྱིར་བསྡུས་ནས་མི་དེའི་སྐེ་བཅད་དོ། །
དེ་ནས་ཇག་དཔོན་ཁོ་རང་ལྷམ་བཟོའི་སར་ཕྱིན་ནས་དེ་བཞིན་
སྒོ་ལ་མངོན་མེད་ཀྱི་མིག་རྟགས་བཙུགས་ནས་ཕྱིར་འོངས་ཏེ་ཇག་པ་
བྱིངས་ལ་རང་རེའི་རྐུན་པོ་དེ་ངས་ཤེས་པའི་ཐབས་བྱེད་དགོས་འདུག
།ད་ཁྱེད་རྣམས་དྲེལ་བཅུ་དགུ། ར་རྐྱལ་སུམ་ཅུ་སོ་བརྒྱད་དང་། གཅིག་
གི་ནང་སྣུམ་བཀང་ཡོད་པ་བཅས་ཉོས་ཤིག་ཟེར་བ་བཞིན་ཉོས་ཚར་
དུས། ར་རྐྱལ་རེ་རེའི་ནང་མི་གྲི་བཏགས་པ་རེ་རེ་བཅུག་སྟེ་དྲེལ་ལ་
བཀལ། གྲོང་ཁྱེར་ནང་སྣུམ་འཚོང་བར་འགྲོ་བ་ཡིན་ཚུལ་གྱིས་ཨ་ལེ་སྦ་
སྦའི་ཁང་སྒོའི་ཉེ་འགྲམ་དུ་བསླེབས་པ་དང་། ཇག་དཔོན་དེས་སྨྲས་པ།
བདག་ཐག་རིང་ནས་སྣུམ་འཚོང་དུ་ཡོང་བས་གྲོང་འཁྱེར་འདིའི་ནང་
ངོ་ཤེས་པའི་མི་མེད་པས། ཁྱེད་ཀྱིས་ང་ལ་གནས་ཚང་གཡར་རོགས་
གནང་ཞུས་པས། ཨ་ལེ་སྦ་སྦས་ཁོ་ནང་དུ་བོས་ནས། ར་བའི་ནང་ར་
རྐྱལ་དྲེལ་ཁུར་རྣམས་ཕབ་ནས་བཞག །མགྲོན་པོ་དཔོན་གཡོག་ལ་ལྟོ་
ཆས་ཉལ་ས་ལ་སོགས་ཡག་པོ་བྱས་སོ། །
དེ་ནས་ཨ་ལེ་སྦ་སྦ་གཉིད་ལོག་ཁར་གཡོག་མོ་ལ། སང་སྔ་བར་ང་
ཆུ་ཚན་ལ་འགྲོ་གི་ཡིན། ཕྱིར་འཁོར་དུས་ཤ་ཁུ་ཞིག་འཐུང་ཆོག་ཆོག་
གི་གྲ་སྒྲིག་དོ་ནུབ་ནས་གྱིས་ཤིག་ཟེར་ནས་ཉལ་ལོ། །དེ་ནས་མཚན་
མོ་མ་རན་ཙམ་ན་ཇག་དཔོན་དེ་ར་བ་རུ་སོང་ནས། ར་རྐྱལ་ཁ་ཕྱེ་ནས་
ཁོའི་འཁོར་རྣམས་ལ་ཅུང་ཟད་ཙམ་ན་ཁང་པ་ལས་རྡོའི་བརྡ་བྱུང་བའི་
སྐབས་སུ་ལོངས་ཤིག་ཟེར་ནས་ཁྱིམ་དུ་འོངས་ནས་ཉལ་ཏེ་གཉིད་ལོག་
གོ།
གཡོག་མོ་དེས་ཤ་ཁུ་བཟོ་བྱེད་ཤ་གཏུབ་དུས། ཞུ་མར་གི་སྣུམ་ཟད་
པས། རྐྱལ་པའི་ནང་ནས་སྣུམ་ཅུང་ཟད་ལེན་ཆེད་ཕྱིར་འོངས་ནས་རྐྱལ་
པ་ཁ་འབྱེད་དུས་ཇག་པ་རྣམས་ཇག་དཔོན་རེད་སྙམ་ནས་ཡོང་རན་
ནམ།ཡོང་རན་ནམ་ཞེས་ཤུབ་ཤུབ་ཏུ་སྨྲས་པ་དང་།གཡོག་མོ་དེ་ཤིན་ཏུ་
སྐྲག་ནས་ཅུང་ཟད་སྒུག་ཅེས་ཚང་མ་ལ་ལབ་སྟེ། སྣུམ་ཡོད་པའི་ར་རྐྱལ་
ནས་སྣུམ་ཁོག་མ་ཆེ་བ་གང་བླུགས་ཏེ་སྣུམ་ཤིན་ཏུ་ཚ་པོ་བཟོས་རྗེས་
རྐྱལ་བའི་ནང་གི་ཇག་པ་རེ་རེའི་མགོ་ལ་སྣུམ་སྐྱོགས་གང་རེ་བླུགས་
ནས་ཐམས་ཅད་བསད་དོ། །
དེ་ནས་ནང་དུ་འོངས་ནས་མར་མེ་དང་། མེ་ཐམས་ཅད་མེད་པར་
བཟོས་ཏེ་མུན་ནག་ནང་དུ་ཇག་དཔོན་ཁོས་ཇི་ལྟར་བྱེད་མིན་བལྟས་
ནས་བསྡད་པས་ཅུང་ཟད་ཙམ་ན་ཇག་དཔོན་དེས་རྡོའི་བརྡ་ཇི་ལྟར་
བྱས་ཀྱང་ཡོང་མཁན་མེད་པ་དང་། ཅི་ཡིན་སྙམ་ནས་ར་རྐྱལ་ནང་
བལྟས་པས་མི་རྣམས་ཤི་བ་མཐོང་སྟེ་ལྕགས་རིའི་ཐོག་ནས་མཆོངས་ཏེ་
བྲོས་སོ།།
ཇག་དཔོན་ཁོས་ཇི་ལྟར་བྲོས་པ་ཤེས་སྐབས་གཡོག་མོ་དེ་ཡང་བློ་
བདེ་བར་གཉིད་ལོག་གོ །ཞོགས་པ་སྔ་མོར་ཨ་ལེ་སྦ་སྦ་ཆུ་ཚན་ལ་ཐོན་
འགྲོ་དུས་ར་རྐྱལ་ལས་སྣུམ་འཛག་པ་མཐོང་ནས་གཡོག་མོར་སྣུམ་གྱི་
ཚོང་དཔོན་ད་དུང་མ་སོང་ངམ། སྣུམ་ཡང་འཛག་གིན་འདུག་བྱས་པས།
གཡོག་མོས་ངའི་སྦྱིན་བདག་མཁྱེན། རྐྱལ་བ་འདི་ཚོའི་ནང་གཟིགས་
དང་ཞུས་པ་ལྟར་ཨ་ལེ་སྦ་སྦས་ལྟ་སྐབས་རྐྱལ་པ་རེའི་ནང་མི་རེ་ཤི་བ་
མཐོང་ནས། འདི་ཚོ་ག་རེའི་དོན་ལ་རྐྱལ་པའི་ནང་བཙུད་ནས་བསད་
ཅེས་དྲིས། གཡོག་མོས་ཇག་རྐུན་དེ་ཚོ་ཁྱོད་ཉིད་གསོད་ཐབས་སུ་རྐྱལ་
པའི་ནང་གབ་པ་བདག་གིས་ཤེས་ཏེ་སྣུམ་འཁོལ་མ་བླུགས་ནས་གསོད་
ཐུབ་རུང་ཚོང་དཔོན་ཁོ་བྲོས་ཤོར་སོང་ཞེས་ཞུས་པས། ཨ་ལི་སྦ་སྦས་
དྲིན་ཅན་གཡོག་མོ་ཁྱོད་ཀྱིས་ངའི་སྲོག་བསྐྱབས་པས་ད་ཁྱེད་རང་གི་
འདོད་པ་བཞིན་ཁྱིམ་དུ་བག་ཡངས་སུ་ཅི་དགར་གྱིས་ཤིག་ལབ་བོ། །
དེ་ནས་ཨ་ལེ་སྦ་སྦ་དང་གཡོག་མོས་ར་བའི་རྒྱབ་ཏུ་ལྗོན་ཤིང
གསེབ་ཏུ་ས་དོང་ཆེན་པོ་ཞིག་བརྐོས་ནས་རོ་ཐམས་ཅད་ར་རྐྱལ་དང་
བཅས་དེའི་ནང་དུ་སྦས་ཏེ་དྲེལ་རྣམས་གྲོང་ཁྱེར་དུ་རིམ་གྱིས་བཙོངས་
སོ། །
དེ་ནས་ཇག་དཔོན་ཁོ་བྲག་ཕུག་ཏུ་ཕྱིན་ནས་ད་ངས་དགྲ་ལན་ཇི་
ལྟར་སྤྲོད་ཐུབ་ཅེས་བསམ་བློ་བཏང་ངོ་། །ཉིན་གཅིག་ཁོས་ཨ་ལེ་སྦ་སྦའི་
བུའི་ཚོང་ཁང་ཐད་དུ་ཚོང་གཉེར་བྱས་ཏེ་བསྡད་པས།རིམ་བཞིན་ཨ་ལེ་
སྦ་སྦའི་བུ་དང་ཁོ་གཉིས་མཛའ་མཐུན་འགྲོགས་བཤེས་བྱས་ནས་ཕན་
ཚུན་ཁྱིམ་དུ་འགྲོ་འོང་བྱས་སོ། །
ཉིན་ཞིག་ཨ་ལེ་སྦ་སྦའི་བུས་གྲོགས་པོ། དེ་རིང་ངའི་ཁྱིམ་ལ་འཁྱམ་
དུ་འགྲོ་ཞེས་སྨྲས་ནས་འོངས་ཏེ་སྒོ་ལ་བརྡ་བྱས་པ་དང་། ཨ་ལེ་སྦ་སྦས་
ཁོང་གཉིས་ནང་དུ་བོས། དེ་རིང་ངའི་ཁང་པར་ཞལ་ལག་གང་མཉེས་
གནང་ནས་ཐུགས་ལྷོད་པོར་བཞུགས་ཤིག་ལབ་པ་རེད། དེ་ནས་ཞལ་
ལག་བཞེས་མ་རན་ཙམ་དུ་ཚོང་པ་དེས། ངའི་ལྟོ་ཆས་ལ་ཚྭ་འདྲེས་ན་ཟ་
གི་མིན་ལབ་པར། གཡོག་མོས་ཤིང་ཁྲོལ་ནང་ལྟོ་ཁྱེར་ཡོང་བ་བཞག་སྟེ་
ལྟོ་ཆས་ལ་ཚྭ་མི་དགོས་ཟེར་བའི་མི་དེ་སུ་ཡིན་ཞེས་ལྟ་དུས་སྣུམ་ཚོང་པ་
དེ་ཡིན་པ་དང་། ཚྭ་མི་དགོས་ཞེས་དགྲ་ཡར་གྱི་དོན་དང་། དགྲ་ཤ་ལེན་
ཆེད་རྐེད་པར་གྲི་ཆུང་དཔྱངས་ཡོད་པ་བཅས་ཀྱི་དོན་ཆབས་ཅིག་ཤེས་
ནས། དེ་འཕྲལ་ལུས་ལ་ཆས་གོས་རྒྱན་ཆ་སོགས་ཤིན་ཏུ་ལེགས་པར་
གྱོན་ནས། ལག་པ་གཡོན་མར་རྔ་ཆུང་ངོས་གཅིག་པའི་མཐར་དྲིལ་
གཡས་སྐོར་བ་གཅིག་ཁྱེར། ལག་གཡས་པས་གྲི་ཆུང་གི་ཡུ་བས་རྔ་རྡུང་
གིན་གར་མཁན་མའི་ཚུལ་དུ་གར་མང་དུ་འཁྲབས་ཤིང་གསོལ་རས་
ཞུས་པས། ཨ་ལེ་སྦ་སྦ་ཕ་བུ་ནས་གསེར་སྒོར་རེ་གནང་ངོ་།
དེ་ནས་ཚོང་དཔོན་མདུན་ལ་སོང་ནས་གསོལ་རས་ཞུ་བའི་ཚུལ་
གྱིས་པུས་མོ་ས་ལ་བཙུགས་པ་དང་མཉམ་དུ་ཁོའི་སྙིང་ཁར་གྲི་བཙུགས་
ནས་བསད་དོ།། ཨ་ལེ་སྦ་སྦ་ཕ་བུས་གྲོགས་པོ་སྙིང་ཉེ་བ་དེ་བསད་ནས་
ཅི་བྱེད་ལབ་པ་དང་། གཡོག་མོས་སྦྱིན་བདག་ཆེན་པོ། མི་འདིའི་གོས་
ནང་དུ་ཨ་ལེ་སྦ་སྦ་རང་གསོད་བསམས་ནས་གྲི་ཆུང་དཔྱངས་ཡོད་པར་
གཟིགས་དང་། འདི་ནི་སྔོན་གྱི་སྣུམ་འཚོང་མཁན་ཁོ་ཡིན་ཡང་གོས་
ཆེན་འཚོང་ཁུལ་བྱས་པ་ཡིན་ཞེས་བཤད་པས། ཕ་བུ་གཉིས་ཀྱིས་དེའི་
དོན་རྟོགས་ནས་ཨ་ལེ་སྦ་སྦས་གཡོག་མོ་དྲིན་ཅན་ཁྱོད་ཀྱིས་ངའི་སྲོག་
ལན་གཉིས་བསྐྱབས་པས། ཁྱོད་ལ་ངའི་བུ་ཁྱོ་བོར་སྦྱིན་ནོ་ཟེར་ནས་
སྟོན་མོ་སོགས་ཀྱང་རྒྱ་ཆེར་བཤམས་ཏེ་ཁོ་གཉིས་ཚོང་ཁང་དུ་བཞག་གོ
།ཨ་ལེ་སྦ་སྦས་བྲག་ཕུག་དེའི་ནང་ལོ་གཅིག་ཙམ་མ་སོང་། དེ་ནས་ཁོས་
རང་གི་བུ་ལ་སྔགས་དང་ལོ་རྒྱུས་རྣམས་བཤད་དེ། ཁོའི་མི་རྒྱུད་ཐམས་
ཅད་བྲག་ཕུག་དེའི་ནང་གི་ཇག་པ་མང་པོས་བསགས་པའི་ནོར་ལོངས་
སྤྱོད་ཀྱིས་འཚོ་བ་བདེ་སྐྱིད་ཕུན་སུམ་ཚོགས་པའི་ངང་རྒྱུན་རིང་དུ་
གནས་སོ། །
མཆོག་གིས་བྱིན་གྱིས་མ་བརླབས་བར། །
དེ་སྲིད་ཕྱུག་པོར་གྱུར་མི་སྲིད། །
མཆོག་གིས་བྱིན་གྱིས་བརླབས་གྱུར་ན། །
ཕྱུག་པོར་འགྱུར་བར་སླ་བ་སྟེ། །
ཨ་ལེ་སྦ་སྦ་ཉམ་ཐག་ཀྱང་།།
མཆོག་གིས་བྱིན་གྱིས་བརླབས་པ་དང་།
གཞུང་སེམས་དག་པའི་གཡོག་མོའི་བློས།
ཕྱུག་པོར་གྱུར་བའི་དཔེ་ལ་ལྟོས། །